Kapot





Kapot

Carry Slee





www.carryslee.nl

© Carry Slee, 2015

© Omslagbeeld Barbara Kroon, www.barbarafotografie.nl

Modellen: Benno en Jip Lambooy

Omslagontwerp: twelph.com

Typografie: ZetSpiegel, Best

Foto auteur: © Daan Brand

ISBN 978 90 488 2657 5

ISBN 978 90 488 3035 0 (e-book)

NUR 284

www.overamstel.com




Carry Slee is een imprint van Overamstel uitgevers bv

Alle rechten voorbehouden.

Niets uit deze uitgave mag worden verveelvoudigd en/of openbaar gemaakt door middel van druk, fotokopie, microfilm of op welke wijze ook, zonder voorafgaande schriftelijke toestemming van de uitgever.





1

Julia legt haar gitaar weg en kijkt op haar mobiel.

Ze krijgt een appje van Emma.

Kan ik nu langskomen?

Yes, perfecte timing, appt Julia terug.

Haar broer is er nog!

‘We hebben een tof liedje gemaakt, zus. Ik ga naar Eric,’ zegt Thijs.

‘Nu al?’ vraagt Julia.

‘Onze gameavond begint eerder.’

Shit! Emma komt speciaal voor Thijs. Zelf moet Julia er nog aan wennen dat haar vriendin verliefd is op Thijs. Op de basisschool hadden ze altijd gedoe om haar broer. Volgens Emma was hij de lelijkste jongen ever. Alles vond ze stom aan hem. Zijn haar, zijn kleren, hij lachte te hard. Hij liep als een gorilla. Waarom praat je toch altijd zo onaardig over Thijs? dacht Julia vaak. Later heeft Emma bekend dat ze er niet tegen kon dat Julia zo close met haar broer was.

Julia moet er wel om lachen. Nu is alles honderdtachtig graden gedraaid. Thijs is zó cute, zijn haar heeft de perfecte look, hij is zó knap, hij zou wel model kunnen worden. En hij loopt als een filmster. Ze is smoorverliefd. Als Emma weleens bij hen eet zit ze met een rood hoofd aan tafel. Zodra Thijs haar iets vraagt verslikt ze zich. En Thijs heeft niks door.

Julia mocht er niks over zeggen tegen Thijs, maar vanavond zou het eindelijk gaan gebeuren. Emma heeft binnenkort een schoolfeest en ze wil Thijs meevragen. De hele week zit ze er al over in de stress. Nu is het eindelijk zover en dan is Thijs er niet.

‘Ik eh… ik wil ons nieuwe lied nog een keer doornemen,’ zegt Julia vlug. ‘Als jij straks weg bent ga ik aan de slotakkoorden werken.’

‘Geen probleem.’ Thijs zit alweer achter zijn synthesizer. Als ze het nummer twee keer doorgespeeld hebben is Emma er nog steeds niet.

‘Als je nog even wacht,’ zegt ze, ‘Emma kan zo hier zijn, dan laten we het haar horen.’

‘Ik moet nu echt gaan, Eric wacht. Ciao.’

Eric woont helemaal aan de andere kant van het water. Hemelsbreed is het niet ver, maar Thijs moet altijd omrijden om de brug over te steken. Hij fietst langs het kanaal. Of hij nou heen gaat of op de terugweg is, het lijkt of hij altijd wind tegen heeft.

Thijs is behoorlijk laat, maar hij voelt zich niet schuldig. Als er íémand altijd te laat is, is het Eric wel. Hij verheugt zich op het avondje gamen. Elke woensdagavond komen Eric en Thijs bij elkaar. De ene week kijken ze film en de andere week gamen ze en er komt nooit iets tussen.

Ja hoor! Thijs moet lachen als hij zijn vriend in de deuropening ziet staan. Hij laat zijn spierballen zien aan zijn buurmeisjes. Wat is die gast toch ijdel! Thijs kent Daniëlle en Christien wel, ze zitten op dezelfde scholengemeenschap als Emma. Twee hockeymeisjes; de een is bekakt en de ander vindt hij wel erg bijdehand. Het zijn niet zijn types.

‘Deze schone dames komen voor ons filmavondje,’ zegt Eric. ‘Ik vertel ze net dat het helaas niet kan doorgaan. We gaan gamen. Ik ga jou inmaken, Thijs.’

‘Dat gaat je niet lukken, gast,’ lacht Thijs.

Daniëlle en Christien blijven staan.

‘Vraag jij het dan.’ De een stoot de ander aan.

‘Nou eh…’ zegt het bijdehandje, de ander begint te giechelen. ‘We hebben vrijdagavond een schoolfeest. Willen jullie mee?’ Ze proesten het uit.

‘Dat zou ik even aan mijn verloofde moeten vragen.’ Eric doet net of hij belt.

‘Hallo korenbloempje van me, je spreekt met je hommeltje.’

Daniëlle en Christien gieren van de lach.

‘Vind jij het goed als ik dit weekend met twee prinsessen naar een feest ga? Geen probleem? Tof!’

‘Het mag,’ zegt Eric. De meisjes kijken nu naar Thijs.

‘Vrijdag, zeggen jullie,’ begint Eric. ‘Dat zal niet gaan. Op vrijdagavond krijgt Thijs altijd om zeven uur warme melk met honing van zijn moesje en dan leest ze hem nog een verhaaltje voor en daarna legt ze hem in bed en stopt zijn duim in zijn mond.’

Eric gaat maar door, maar het gaat langs Thijs heen. Dat schoolfeest is bij Emma op school, denkt hij. Maar Emma heeft mij niet gevraagd. De laatste tijd dacht hij te merken dat Emma hem ook leuk vindt, maar dat heeft hij zich kennelijk verbeeld. Hij wilde nog aan Julia vragen of hij kans maakt, het is maar goed dat hij het niet heeft gedaan. Het is nu wel duidelijk. Uit je hoofd zetten, Thijs, ze vindt je een loser.





2

Als Julia uit school thuiskomt hoort ze het geschreeuw, de dreigende stemmen.

‘Ik haat je!’ roept haar moeder. ‘Je bent nooit thuis en die ene keer dat we je zien kom je ons leven kapotmaken.’

‘Wie veroorzaakt hier verdomme de puinhoop?’ buldert haar vader.

Julia houdt haar adem in. Ze wrijft over haar hoofd. De laatste tijd heeft ze vaak hoofdpijn. Ze wil het niet horen, maar toch blijft ze halverwege de trap staan.

‘Klootzak!’ roept haar moeder. ‘Ik heb helemaal niet in je mobiel gekeken.’

‘O nee? Hoe komt dat bericht dan open?’

‘Weet ik veel. Ik kan niet weten bij welk wijf jij je mobiel laat liggen.’

‘Ik waarschuw je!’ Ze hoort haar vaders voetstappen.

‘Als je gaat dreigen bel ik de politie!’

Thijs komt de trap af. ‘Wat nu weer?’ Hij kijkt zijn zus vragend aan.

‘Gedoe over papa’s mobiel. Hij denkt dat mama een bericht heeft geopend.’

Waarom vertelt ze Thijs niet wat ze zag toen ze vanochtend beneden kwam?

Haar moeder keek met een rood hoofd op de mobiel van hun vader. Toen ze Julia zag legde moeder de mobiel snel weg. Julia deed net of ze niks had gezien.

‘Dus zo ver is het al,’ zegt Thijs. ‘Ze loeren in elkaars mobiel. Denk jij dat mam zo gestoord is om dat te doen?’

Julia schrikt van het kwade gezicht van Thijs.

‘Zou mama echt zo crazy zijn?’ dringt hij aan.

Julia kijkt hem aan. ‘Nee,’ hoort ze zichzelf zeggen. ‘Zoiets doet mama niet.’

Even later zit Julia achter haar bureau. De voordeur slaat met een klap dicht. Maar hij wordt weer opengerukt.

Julia springt op en kijkt uit het raam.

Haar moeder rent achter haar vader aan. Ze trekt het portier van zijn auto open. ‘Ga maar gauw, lafaard!’ schreeuwt ze.

Ze moet haar proefwerk Engels leren, maar het lukt niet. De leugen gonst maar in haar hoofd. Het was ondenkbaar dat ze ooit tegen Thijs zou liegen. Misschien moet ze het hem eerlijk vertellen.

Als ze zijn kamer in komt zit Thijs te luisteren naar U2.

‘Papa is weggereden.’

‘Dat zou ik ook doen als mijn vrouw in mijn mobiel keek.’ Thijs zet de muziek zachter en kijkt Julia aan. ‘Mama zoekt ruzie, weet je dat? Ik baal ervan.’

‘Papa is ook niet bepaald lekker bezig de laatste tijd,’ zegt Julia.

‘Hoezo niet? Wat doet hij dan? Mama zit hem voortdurend te jennen.’

‘Ze is bang dat hij haar bedriegt.’

‘Heeft ze bewijzen dan?’

‘Ze voelt het,’ zegt Julia.

‘Lulkoek. Hersenspinsels. Dat is niks voor papa.’

Julia kijkt haar broer aan. Ze wordt er verdrietig van dat ze er alle twee anders over denken.

Thijs staat op. ‘Kom op, zus, we moeten gaan.’

Julia knikt. Ze gaan voor het eerst naar hun nieuwe repetitieruimte. Eerst mochten ze in een van de twee garages van Erics ouders muziek maken, totdat ze nieuwe buren kregen die klaagden. Erics ouders wilden geen ruzie, daarna moesten ze een andere ruimte zoeken voor de band. Thijs en Julia vonden het belachelijk. Iedereen heeft daar lappen tuin, zeiden ze tegen elkaar. Hoe kunnen die mensen nou last hebben van onze muziek? Bij diezelfde buren lopen twee grote honden in de tuin rond die voortdurend blaffen. Dat mag zeker wel.

Gelukkig kwam hun vader met zijn magazijn. De ruimte erachter gebruikt hij toch niet. Het is een superplek op een industrieterrein. Ze kunnen de versterkers zo hard zetten als ze willen, niemand die het hoort.





3

Wanneer Julia en Thijs aan komen fietsen zit Roy onderuitgezakt op het stoepje voor het magazijn van hun vader.

‘Hèhè, ik dacht al dat jullie niet meer kwamen.’

Thijs zet zijn fiets op slot. ‘Niet zo brutaal, deze manager maakt zelf wel uit hoe laat hij komt.’

Roy maakt een grommend geluid.

‘Pas op hoor!’ zegt Thijs ‘Niet grommen tegen het baasje.’

‘Gave ruimte,’ zegt Roy als ze het magazijn in gaan. Dan kijkt hij geschrokken naar de kasten en stapels dozen. ‘Dus dit wordt onze nieuwe repetitieruimte?’

‘Nee, zo erg is het niet,’ lacht Thijs. ‘Helaas is het niet zo luxe als we gewend zijn.’

Julia doet de deur achter in het magazijn open. ‘Zet je schrap, want het is hier een puinhoop.’

‘Ik zie het al, we gaan een vuilnisbelt beginnen,’ zegt Roy als hij naar binnen kijkt.

‘We hebben een nieuwe naam voor onze band, jongens: De vuilnismannen.’

‘Sorry?’ Julia kijkt hem verontwaardigd aan.

‘De vuilnischickies,’ zegt Roy vlug.

Julia pakt een kartonnen koker van de grond en mept ermee op Roys kop. ‘Hou nou eens op met je nieuwe naam. Onze band heet Vuurwerk en dat blijft zo.’

‘Pas op, hij heeft al zo weinig hersens in zijn kop,’ lacht Thijs als Julia maar door mept.

Eric komt de studio binnen. ‘Sorry, een beetje te laat. Ik moest mijn schortje nog strijken.’

‘Jaja, je bent gewoon weer te lang in de sportschool blijven hangen.’

‘En niet voor niets.’ Eric doet zijn T-shirt omhoog. ‘Wasbordje hè?’

‘Man, ik zie helemaal niets.’

‘Hij niet,’ zegt Eric. ‘Je bent jaloers.’

‘Ik zie wel wat!’ zegt Julia. ‘Je wordt breder.’

‘Wij zijn al anderhalf uur aan het puinruimen. Dit hebben we voor jou overgelaten. Bel maar als je klaar bent, dan kom ik afsluiten.’ Thijs geeft Eric een rol vuilniszakken.

Eric kijkt stomverbaasd. ‘Moet ik deze puinhoop alleen opruimen?’

‘Geintje!’ Thijs vult een vuilniszak met papier. Julia vult een doos met fittingen en oude lampen.

‘Is er ergens een bezem?’ roept Roy.

‘Ik kijk wel even.’ Thijs gaat het magazijn binnen. Hij opent alle deuren van de kastenwand. Er ligt alleen fotomateriaal.

De deur van de wc in het magazijn gaat open.

‘Zoek je wat?’

‘Een bezem.’ Thijs kijkt zijn vader aan. Hij voelt zich een beetje ongemakkelijk. Hij vindt het altijd lastig als zijn ouders ruzie hebben gehad.

‘Ik heb je thuis niet gezien,’ zegt zijn vader die wat dozen opent en spullen verzamelt.

‘Ik heb je anders wel horen schreeuwen,’ zegt Thijs. ‘Waar slaan die ruzies nou op?’

‘Wist ik het maar, jongen.’ Zijn vader leunt zuchtend tegen de muur. ‘Wil je geloven dat ik er niks van snap?’

‘Hou er dan mee op!’ zegt Thijs.

‘Thijs, ruzie is niks voor mij, dat weet je. Elke keer neem ik me voor niet op de gemene opmerkingen van je moeder in te gaan, maar ze gaat net zo lang door tot ik radeloos word. Ze is op oorlogspad. Ze heeft al eens zo’n periode gehad.’

‘Daar herinner ik me niks van.’

‘Dat kan ook niet, want toen was je nog veel te klein. Julia was net geboren. Zo zijn vrouwen. Ze…’

Zijn vader valt stil als de deur opengaat en Julia binnenkomt.

‘Eh, jij zoekt een bezem, die staat achter in het magazijn,’ zegt hij gauw.





4

Zuchtend slaat Julia haar geschiedenisboek dicht. Het heeft helemaal geen zin, of ze nou een uur boven haar boek zit of de hele nacht. Niets blijft hangen. Ze weet nu al niet meer wat ze heeft gelezen. Dan ook maar een onvoldoende voor geschiedenis. Als ze zo doorgaat haalt ze dit jaar niet. Nooit had ze problemen met leren. Het komt door die ruzies thuis. Ook in de klas dwalen haar gedachten steeds af.

Ze klikt een ander programma open. Componeren gaat gelukkig nog wel. Ze wil de slotakkoorden van het liedje hebben voordat Emma komt. Gisteravond toen haar vriendin weg was, heeft ze het lied afgemaakt, maar ze is er niet tevreden over.

Toen Emma eenmaal was vertrokken was alle inspiratie weg. Emma was ook zo teleurgesteld dat Thijs er niet was. Julia zat de hele avond tegenover een zombie. Meestal maakt Emma dan een tekening en voelt ze zich weer beter. In Julia’s kamer hangt overal haar werk. Julia weet zeker dat Emma later een beroemde kunstenaar wordt. Voor de kunstacademie heeft ze wel havo nodig, dat kan nog een probleem worden, want Emma kan niet zo goed leren. De meeste achtstegroepers gingen naar het PCC, de scholengemeenschap waar Thijs ook op zit. Maar Emma is speciaal naar een kleine scholengemeenschap gegaan met veel begeleiding. Ze krijgen daar veel creatieve vakken waar ze ook examen in mag doen. In het begin was Emma jaloers dat Julia wél naar het PCC ging; ze was toen even heel kattig tegen Julia.

Julia hoort haar moeder thuiskomen.

‘Mam!’ Ze rent de trap af en geeft haar moeder een kus. ‘Emma komt straks eten, dat is wel goed hè?’

Emma had het zelf voorgesteld. Tijdens het avondeten is Thijs zeker thuis.

‘Prima.’ Moeder zet de boodschappen op het aanrecht. ‘Maar we eten niks bijzonders. Ik heb de hele dag gewerkt en na het eten moet ik oppassen bij Astrid. Jij zal nu wel niet meegaan?’

‘Nee, maar wij ruimen wel af als jij weg moet.’

‘We eten spaghetti,’ zegt moeder.

Alsof het Emma iets uitmaakt, die krijgt toch geen hap door haar keel.

Julia legt haar gitaar weg. Ze is tevreden over het eind van haar nummer. Beneden hoort ze de voordeur. Ze herkent de voetstappen van haar vader. Zo te horen loopt hij door naar de keuken en daarna gaat de keukendeur dicht. Nog geen drie minuten later klinkt er geschreeuw van beneden. Nee, denkt Julia, niet weer!

Gelukkig is Emma er nog niet. Wie weet is het zo afgelopen, maar de ruzie wordt alleen maar heftiger. Julia gaat de trap af. Achter de keukendeur blijft ze staan.

‘Je wilde me voor dikke trut uitschelden!’ schreeuwt haar moeder. ‘Maar dat gaat helaas niet meer. Jammer voor je, ik heb nu een maagband. Je zal iets anders moeten verzinnen om mij te kwetsen.’

‘Mens, die hele maagband heeft je niks geholpen. Je vreet er gewoon doorheen.’

‘Hoe durf je dat te zeggen. Donder mijn keuken maar uit.’ Julia slaat haar handen voor haar ogen. Hoe moet dit verder?

‘Ik wil antwoord op mijn vraag!’ roept haar vader. ‘Wat deed Louise bij mijn winkel?’

‘Weet ik veel.’

‘Als ik het maar weet: je hebt je collega gevraagd mij te bespioneren.’

‘Zoals de waard is, vertrouwt hij zijn gasten.’

Julia houdt het niet meer uit. Ze doet de keukendeur open, half in tranen. ‘Hou op jullie! Emma komt eten, weet je nog? Ik schaam me dood voor jullie.’

Haar vader doet zijn portemonnee open, haalt er een briefje van tien uit en geeft het aan Julia. ‘Ga maar met Emma naar McDonald’s. Je moeder is hysterisch, hier kan niemand komen eten.’

‘Wat zeg jij? Je denkt toch zeker niet dat ik alleen voor jou heb gekookt, hè? Hier heb je je spaghetti.’

Moeder grist de schaal van het aanrecht.

‘Niet doen!’ gilt Julia. Maar haar moeder smijt de schaal vloekend tegen de muur. De scherven liggen door de hele keuken en de spaghetti druipt langs de muur naar beneden.

De bel gaat. Julia rent de keuken uit, pakt haar jas, doet de voordeur open en trekt hem snel achter zich dicht.

‘Wat heb jij?’ vraagt Emma.

‘We mogen bij McDonald’s eten. Goed hè?’ Ze laat het tientje zien.

‘En eh… en Thijs dan?’

‘Ik bel hem zo op.’

‘Hadden ze weer ruzie?’ vraagt Emma.

Julia bijt op haar lip. ‘Gaat wel weer over.’ Dan zegt ze vlug: ‘Wat heb je gave laarzen aan.’

‘Die heb ik toch op de markt gekocht, weet je nog?’

‘O, díé laarzen! Die vlindertjes heb je er zelf op geschilderd. Super, kan je voor mij ook een paar beschilderen?’

‘Met vlindertjes?’ zegt Emma.

‘Ja,’ lacht Julia, ‘en bloemetjes en hartjes, past helemaal bij onze band. Niet dus.’

‘We kunnen ook bij Roodkapje een tosti halen,’ stelt Emma voor, ‘dan houden we nog wat geld over.’

‘Het maakt jou niks uit, hè?’ Julia slaat een arm om haar vriendin heen. ‘Als ik Thijs maar bel.’

Emma grinnikt.

Ze gaan hun cafeetje in. Er zitten een paar leerlingen van Julia’s school. Emma en Julia lopen door naar hun lievelingsplek helemaal achterin. Als ze zitten drukt Julia Thijs’ nummer in.

‘Je bent zeker thuis,’ zegt ze als ze haar ouders door de telefoon hoort schreeuwen.

‘Ik kom net binnen. Heel gezellig hier.’

‘We mogen van pa bij Roodkapje eten. Kom je ook?’

‘Heel handig bedacht van pa, dan kunnen die twee elkaar rustig afslachten. My god, wat een geschreeuw is het hier.’

Mijn hoofd, denkt Julia. Zodra ze heeft opgehangen haalt ze twee paracetamols uit haar tas en neemt ze in.

Emma houdt de deur strak in de gaten. Ze heeft nog geen slok van haar cola gedronken. Julia kijkt naar twee jongens uit Thijs’ klas die poolen. Als Thijs straks maar niet bij die jongens blijft hangen. Als haar broer eindelijk binnenkomt wenkt ze hem meteen.

Ze moet lachen om haar vriendin. Emma ziet eruit alsof er drie kiezen bij haar getrokken moeten worden.

‘Colaatje?’ vraagt Julia. ‘Ik haal het wel voor je.’ Ze laat die twee expres alleen, maar als ze terugkomt heeft Emma nog niks gevraagd.

Julia stoot haar vriendin aan. Zo meteen gaat Thijs poolen en dan komt het er weer niet van.

Emma haalt diep adem.

‘Vrijdagavond is er bij mij op school een feest,’ zegt Emma. ‘Het wordt supergaaf, de Raven treden op en ik…’

Ze wil zeker vertellen met wie ze er vrijdag heen gaat, denkt Thijs. Dat hoef ik niet te horen.

‘Ik ga vrijdag ook,’ zegt hij gauw. ‘Eric en ik zijn uitgenodigd door twee grappige chickies.’ Hij staat op en loopt naar de pooltafel.

Julia pakt Emma’s hand. ‘Balen voor je.’

‘Wie zijn die chicks?’ vraagt Emma.

‘Geen idee, hij heeft er niks over verteld.’

Emma schuift haar stoel naar achteren. ‘Ik hoef geen tosti, ik ga naar huis.’

‘En dan laat je mij hier in mijn eentje zitten?’

‘Sorry hoor, maar je ziet me nu toch niet gezellig met zijn drieën een tosti eten?’

‘Oké, maar dan ga ik wel met je mee,’ zegt Julia.

‘Nee, laat me maar even. Ik kom er echt wel overheen.’

‘Ah, toe nou, laten we iets gezelligs gaan doen, ik wil je opvrolijken.’

Julia heeft meteen spijt van haar gedram. Ze weet toch hoe Emma is. Als Julia verdrietig is zoekt ze juist troost bij haar vriendin, maar Emma wil het altijd zelf oplossen. Lastig, vindt Julia. Ze kent Emma al zo lang, maar dit went nooit. Het is alsof Emma haar eruit zet. Het maakt haar eenzaam. Zeker nu: Thijs poolt en ze kan ook niet naar huis, of ze komt in een afschuwelijke ruzie terecht. Dan bedenkt ze dat haar moeder om kwart over zeven bij Astrid moet zijn. Het is al bijna zeven uur, dus ze kan gaan. Ze weet zeker dat haar moeder gaat oppassen, ook al heeft ze heel erge ruzie. Ze heeft Astrid nog nooit in de steek gelaten.

Emma hangt haar rugtas om.

‘Ik zou weleens willen weten wie die chicks zijn. Als je echt iets voor me wil doen, probeer het dan uit hem te krijgen. Wie weet zitten ze bij mij in de klas.’

‘Waarom wil je dat weten?’ Julia staat ook op. ‘Je kwelt jezelf ermee. Trouwens, dikke kans dat het niets voorstelt.’

‘Als ik het nou wil weten!’ Emma gluurt vanuit haar ooghoeken naar de pooltafel.

‘Vrijdagavond zie je ze,’ zegt Julia.

‘Dacht je dat ik nog ging?’ Emma kijkt haar verontwaardigd aan. ‘Mij zien ze niet meer op dat stomme feest.’

Julia trekt haar vriendin naar zich toe. ‘Je vindt het echt heel erg, hè?’ Ze kijkt Emma na die het café uit loopt. Ze zwaait nog even en dan gaat ze naar Thijs.

‘Weet je wat ik opeens denk? We kunnen ook thuis iets uit de vriezer halen. Mam heeft vast nog wel een pizza. Dan hebben we tien euro.’

‘Die kan ik heel goed gebruiken,’ zegt Thijs.

Julia moet lachen. Thijs heeft altijd geld tekort. Hij geeft gewoon veel makkelijker geld uit dan zij. Julia is zuinig, net als haar moeder.

‘Even dit rondje afmaken.’ Thijs pakt de poolkeu.

‘Ja, dat ken ik, ik ga vast.’ Het blijft nooit bij één rondje als haar broer eenmaal poolt.

Tot haar opluchting ziet ze dat haar moeders auto al weg is. Dan is het tenminste rustig thuis. Die ruzies verpesten alles. Deze zomer waren ze in Italië. Thijs en Julia hadden zich er heel erg op verheugd, maar het leek wel een nachtmerrie. Hun ouders maakten ruzie over de kleinste dingen. Hoe laat ze naar het strand zouden gaan; of ze kersen of abrikozen zouden kopen; of ze zelf zouden koken of naar een restaurant gingen. Echt overal over, over alles. En als ze nou zachtjes ruzieden, nee, ze schreeuwden voluit. Julia en Thijs zaten steeds bij hun vrienden die ze op de camping hadden ontmoet. Een van de andere ouders nodigde ze uit om een kanotocht te maken. Ze zouden twee dagen weg blijven. Het leek hen geweldig. Toen ze het hun ouders kwamen vertellen zagen ze dat de tent was afgebroken. Hun moeder zat al met een kwaad gezicht voor in de auto.

Julia doet de voordeur open. In de kamer hoort ze haar vader door de telefoon praten. Hij is zo druk in gesprek dat hij Julia niet eens hoort binnenkomen.

‘Je vergist je, Jaap,’ hoort ze haar vader zeggen. ‘Voor relatietherapie is het nu te laat. Ons huwelijk is een zinkend schip. Het is niet meer te redden.’

Julia wordt ijskoud.

‘Hoezo moet ik het nog een kans geven,’ gaat haar vader verder. ‘Jij hebt geen idee wat ik hier meemaak, ik leef met een hysterica. Het is niet te doen. Jezus man, ik weet zelf ook niet hoe het verder moet. Maar ik moet hangen, Jaap, ik heb een afspraak.’

Paniekerig kijkt Julia naar haar vader en dan rent ze de kamer uit, naar buiten. Ze holt de straat uit, het bruggetje over langs de stadswal. Ons huwelijk is een zinkend schip, gonst het in haar hoofd.

Thijs is nog aan het poolen als ze bij Roodkapje aankomt.

‘Thijs…’ stamelt ze.

‘Wat is er met jou?’ Thijs kijkt zijn zus aan.

‘Thijs… papa…’ Ze begint te huilen. ‘Papa wil bij mama weg…’

‘Had papa het over scheiden?’ Thijs trekt wit weg.

‘Nee, dat zei hij niet. Hij zei tegen oom Jaap dat hun huwelijk niet meer te redden is.’

Thijs haalt opgelucht adem. ‘Dat meent hij niet. Hij is gewoon pissed. Mama moet ook ophouden met dat gedoe. Papa wordt er gek van.’

‘Ja, dat is makkelijk, geef mama maar de schuld. Ze maken toch samen ruzie?’

‘Let maar eens op, mama begint altijd,’ zegt Thijs.

‘Ja hallo, niet zomaar hoor, omdat papa stom doet.’

‘Hou er maar over op,’ zegt Thijs geïrriteerd. ‘Dat gedoe, we gaan naar huis.’

Buiten blijft Julia opeens staan. ‘Ik ga naar Astrid, mama helpen met oppassen.’





5

Astrid woont met haar twee kleintjes vlak bij zee. Ze is gescheiden. Mam past vaak op, tegenwoordig ook in het weekend als Astrid uit wil. Ze heeft het nodig, zegt mam altijd.

Julia gaat meestal met de fiets naar hen toe, maar omdat ze met haar moeder mee terug wil rijden staat ze nu bij de bushalte.

Zou het waar zijn wat Thijs zegt? Is haar moeder degene die ruziemaakt?

In de bus denkt Julia aan die ochtend dat ze beneden kwam en haar moeder in paps mobiel keek. Waarom deed ze dat? Julia schrok er zo van dat ze het meteen heeft verdrongen. Maar nu ze het durft toe te laten beseft ze dat het heel erg was wat haar moeder deed. Zou ze het hebben gedaan om papa te pesten? Julia kan het niet geloven. Mam is juist heel lief. Veel te lief eigenlijk. Ze staat altijd voor iedereen klaar. Toen ze nog in paps fotozaak werkte kwamen de klanten speciaal voor haar. Sinds een paar maanden werkt ze in de thuiszorg. Van de mensen die moeder thuis verzorgt krijgt ze vaak een cadeautje. Laatst had mam een paar dagen vrij. De organisatie was het vergeten door te geven aan de mensen die mam helpt. Op haar vrije dag ging de telefoon. Een oude dame belde in paniek op. Waar blijf je? Mam zou die dag met Louise naar de sauna gaan, maar ze is toch gaan werken. Julia kan zich niet herinneren dat haar moeder ooit iets gemeens heeft gedaan. Er moet een reden zijn waarom ze in papa’s mobiel keek.

Julia stapt uit de bus en loopt richting zee. Zo vlak bij de kust staan prachtige huizen. Astrid woont op een top van een duin. Vanuit haar huis kijk je zo over de zee.

De auto van Astrid staat er nog. Als Julia aan komt lopen gaat de deur al open. ‘Je moeder stopt de kleintjes net in bed.’ Astrid kust Julia. ‘Gaat het wel goed met je?’ Astrid kijkt Julia aan. ‘Je ziet zo witjes.’

Julia wil dit helemaal niet, maar juist omdat Astrid zo lief tegen haar is begint ze te huilen. ‘Papa en mama hebben steeds ruzie.’

‘Ach lieverd, wat naar voor je. Ik moet nu weg, sorry, mijn vriendin wacht bij de bioscoop. Maar als je wilt praten mag je me altijd bellen.’

Astrid pakt haar sigaretten en een aansteker en stopt ze in haar tas. ‘Geen zorgen hoor,’ roept ze gehaast. ‘Die ouders van jou houden van elkaar, ze komen er heus wel uit.’

Mam komt de trap af. ‘Wat gezellig dat je er bent.’ En tegen Astrid: ‘Genieten hoor. Maak je geen zorgen om ons. Als jullie nog iets na afloop willen drinken, is het ook prima.’ De kleintjes huilen. Mama gaat meteen weer naar boven.

‘Bellen, hè, als je me nodig hebt,’ zegt Astrid tegen Julia. ‘Fijne avond!’ En weg is ze.

Julia zwaait haar nog uit, maar zonder te kijken rijdt Astrid weg.

Julia loopt door de kamer. Alleen al in de huiskamer past hun hele huis. Overal zijn ramen, waardoor het zo lekker licht is. Ze kijkt naar de kastenwand vol speelgoed van de kinderen. Ze hebben bijna alles. Ze ploft op de bank neer. In Astrids huis voelt ze zich altijd fijn. Lief dat ik mag bellen als ik ergens mee zit, denkt ze. Maar dat wist ze wel. Bij Astrid is ze altijd welkom. Soms, als ze niet kan slapen, komt er ineens een nare gedachte bij haar op. Stel je voor dat er iets met haar ouders gebeurt. Dan denkt ze meteen aan Astrid. Thijs en ik zouden zo bij haar mogen wonen, dat weet ze zeker, en dan wordt ze weer rustig.

Ze zet de tv aan en scheurt de zak chips open die Astrid heeft klaargelegd. Niet alleen chips, er is van alles: kaasjes, noten, chocola en ze mogen uit de vriezer halen wat ze willen. Julia krijgt honger en ze eet de halve zak chips leeg.

‘Hèhè, die slapen,’ zegt moeder als ze beneden komt. ‘Zet jij koffie voor me?’

Julia zet het espressoapparaat aan. Ze kijkt naar het schilderij aan de keukenmuur: een landschap in felle kleuren. Toen Emma eens was meegekomen was ze helemaal weg van dit doek. Arme Emma. Ze stuurt haar een appje. Julia weet maar al te goed hoe Emma zich voelt. Zelf is ze een paar maanden geleden verliefd geweest op Max uit haar klas. Volgens de meisjes uit haar klas was Max ook op haar. Ze had zich zo op het schoolfeest verheugd, maar die avond danste hij met een ander. Nu is het gevoel voor hem gelukkig helemaal over.

Julia zet de koffie neer en maakt voor zichzelf een Roosvicee. Lekker zoet, daar heeft ze zin in. Ze zet de tv uit.

‘Wil je niet kijken?’ vraagt mam verbaasd. ‘Dat vinden we altijd zo gezellig.’

‘Ik wil je wat vragen,’ zegt Julia. Ze moet het weten, maar ze is ook bang voor het antwoord.

‘Toch niks vervelends?’ vraagt mam.

‘Ik eh… ik heb gezien dat jij in paps mobiel keek. Waarom deed je dat?’

Moeder verbleekt. Ze slaat haar ogen beschaamd neer. ‘Heb je dat tegen papa verteld?’

‘Nee.’

Moeder bijt op haar lip. ‘Dat zeg ik liever niet, vind je dat erg?’

‘Ja,’ zegt Julia beslist. ‘Of deed je het zomaar?’

‘Dat zou ik nooit doen,’ zegt moeder. ‘Ik had er een goeie reden voor, maar toen ik het appje openklikte schaamde ik me en heb ik zijn mobiel weggelegd.’

‘Waarom deed je het?’ dringt Julia aan.

‘Lieverd, dwing me niet dit te vertellen.’

Julia kijkt naar haar moeder, in haar verdrietige ogen.

‘Deed je het omdat je boos op papa bent? Je bent toch boos?’

Moeder knikt. ‘Ik ben heel boos. Ik vertrouw die man niet meer. Ik vertrouw jouw vader nergens meer in.’

‘Waarom niet?’

‘Oké, ik vertel het je,’ verzucht moeder. ‘Maar praat er alsjeblieft met niemand over.’

Julia neemt een slok van haar Roosvicee.

Moeder gaat verzitten. ‘We hadden een vergadering van het werk,’ begint ze. ‘Ineens zag ik iedereen naar mijn buik kijken. Eerst dacht ik nog dat ik het me verbeeldde. Niemand behalve Louise weet dat je een maagband hebt, stelde ik mezelf gerust. Maar in de pauze hoorde ik telkens het woord “maagband” vallen. Ik kon wel door de grond zakken van schaamte. Ze moeten het hebben gehoord.’

‘Waarom schaamde je je?’

Even is het stil. Moeder kleurt. ‘Omdat ik me niet kan beheersen,’ zegt ze dan. ‘Omdat ik een maagband nodig heb om niet moddervet te worden.’

Julia weet nog hoe pijnlijk het was als pap mam uitschold voor dikke trut of vieze vreetzak. Vaak trof ze haar moeder dan huilend in de keuken aan. Dat is nu gelukkig voorbij. Mam ziet er prachtig uit.

‘Je bent er juist zo trots op dat je nu mooi slank bent.’

‘Dat ben ik ook,’ zegt moeder. ‘Maar ik wilde niet dat iemand het wist en al helemaal mijn collega’s niet.’

‘Dan heeft Louise gekletst,’ zegt Julia. ‘Fijne vriendin.’

‘Ik was ook kwaad op haar, maar ze zwoer dat ze niemand iets had verteld. Ze wisten het van een andere collega.’

Julia ziet de pijnlijke trekken om haar moeders mond.

‘Hoe wist die collega dat dan?’

Moeder plukt nerveus aan de bank. ‘Ze kwam papa tegen.’





6

Julia legt haar roller neer en doet een paar stappen naar achteren. Het is een mooie rode kleur, maar voor haar had alles zwart gemogen.

‘Wat vind je van mijn superoranje muur?’ vraagt Thijs. ‘Tof van Erics vader dat hij de verf heeft betaald.’

‘Hij heeft ons wel mooi eruit gekickt,’ zegt Roy. ‘Dit is een goedmakertje.’

‘Wacht even, jongens.’ Julia kijkt met een kritische blik naar het geel op Roys wand. ‘Ik weet niet of ik dit zo goed bij ons vind passen.’

‘Geeft niet,’ zegt Roy. ‘Jij past goed bij mij, daar gaat het om.’

‘Roy, hou eens op met die versierpogingen.’ Julia smeert een lik rode verf op het puntje van zijn neus.

‘Dat knalgeel staat juist super,’ zegt Thijs. ‘Wedden dat de gele muur onze achtergrond wordt?’

‘Sorry, iets vertraagd.’ Eric komt binnen en kijkt tevreden rond. ‘Dit wordt een totaal andere ruimte. Goed gedaan, jongens, mijn complimenten. Dit bewijst maar weer eens dat jullie het ook zonder mij kunnen.’

‘Lekker laat weer,’ zegt Thijs. ‘Ik vertrouw die sportschool van jou niet meer.’

‘Ik zat niet in de sportschool. Zien jullie niks aan me?’

‘Ja, wat een gaaf shirt heb je,’ zegt Julia.

‘Net gekocht. Ik word zo breed, ik knal uit al mijn kleren. Het scheelt zo twee maten, nu al.’

‘Hij wel,’ lacht Roy. ‘Zeker kaboutermaten.’

‘Nou, één maat dan,’ zegt Eric. Hij kijkt de ruimte rond. ‘Ik mis onze sterontwerper Emma.’

‘Ze had er al moeten zijn,’ zegt Julia. Ze kijkt op haar mobiel. Ze heeft inderdaad een appje van Emma.

Sorry, ik mail het ontwerp wel naar je.

Mailen? Hè nee! Julia loopt met haar mobiel naar buiten en toetst Emma’s nummer in.

‘Hi, waarom kom je niet?’

‘Dat snap je toch wel?’

‘Flauw,’ zegt Julia. ‘We zijn hartstikke druk aan het schilderen. Iedereen is benieuwd naar je ontwerp.’

‘Ik heb geen zin om Thijs te zien. Het kan ook zonder mij.’

‘Je hebt er hartstikke hard aan gewerkt, dat kan je toch niet maken? Iedereen wacht op je, spring op de fiets en cross hierheen, oké?’

Emma zucht. ‘Ik kom er al aan.’

Dat is toch belachelijk? Ze kan Thijs toch niet blijven mijden. Julia kent dit wel van Emma, ze moet haar wel vaker ergens doorheen helpen. Stel je voor dat ze niet had gebeld, dan had ze het gewoon laten afweten.

‘Emma is onderweg,’ zegt ze tegen de anderen. En als ze ziet dat Eric haar roller in de verf doopt: ‘O, dus jij maakt mijn muur verder af.’

‘Een waanzinnig mooie kleur rood.’ Eric rolt fluitend over de muur. ‘Als het aan mij ligt wordt dit onze achtergrond.’

‘Relax, gast,’ zegt Roy. ‘Je hebt het ontwerp toch nog niet gezien.’

Julia rolt met zwarte verf over de laatste muur. ‘Dit vind ik nou supervet!’

‘Jij houdt van zwart, darling,’ zegt Roy. ‘Dat hoef je ons niet te vertellen. Daarom ben je zo gek op mij.’ En hij doet een totaal mislukte moonwalk. ‘Kijk deze leuke aantrekkelijke Surinaamse dude voor jou dansen…’

‘Laat maar, Julia,’ lacht Eric. ‘Volgens de psychiater zijn deze aanvallen niet gevaarlijk.’

Emma komt met een rood hoofd binnen. Julia ziet dat ze het moeilijk heeft, maar ze vindt het toch goed dat haar vriendin is gekomen. Ze kan toch niet haar hele leven stopzetten, alleen om Thijs?

‘Ik ben heel benieuwd.’ Eric maakt ruimte vrij zodat ze het ontwerp kunnen bekijken.

Emma haalt haar laptop tevoorschijn.

Thijs kijkt naar Emma. Hij voelt dat hij haar nog steeds leuk vindt, maar hij laat niks merken.

‘Laat zien!’ zegt hij zo nonchalant mogelijk.

‘Het was best moeilijk, maar dit is het geworden. Jullie moeten maar zien of je er iets mee kan. Ik heb mijn best gedaan.’

‘Natuurlijk kunnen we daar wat mee,’ roept Julia enthousiast uit. ‘Vuurwerk knalt eruit!’

‘Een superflitsend ontwerp,’ zegt Eric blij.

‘Heel sterk!’ zegt Roy.

‘Nou, fijn dat jullie het goed vinden,’ zegt Emma bescheiden. ‘De naam van de band kan ook meer naar links, kijk zo.’ En ze laat een variant zien. ‘En dan met deze letters.’

Ze buigen zich over het ontwerp heen en beslissen welke versie ze het mooist vinden.

‘Super, Emma!’ zegt Thijs.

‘Ik ben zo trots op je,’ zegt Julia.

‘Dit vraagt om onze zwarte achtergrond.’ Roy kijkt naar de muur.

‘Yes! Mijn wens komt uit,’ zegt Julia.

Ze horen een piepje. Eric kijkt op zijn mobiel. ‘Dat zal mijn verloofde wel zijn. O nee, krijg nou wat! De Raven treden vrijdagavond niet op, op jullie schoolfeest, Emma. Shit! Ik ging expres voor de band.’

‘Dus ze hebben afgezegd,’ zegt Thijs. ‘Wat komt er nu?’

‘Ze vinden het heel jammer,’ leest Eric voor. ‘Daar hebben we wat aan. Ze zoeken naar een goeie oplossing.’

‘Drie dagen van tevoren zeker,’ zegt Thijs. ‘Dat gaat toch nooit lukken.’

Julia kijkt naar Emma. Emma’s zus zit in het schoolbestuur. Zou Emma dit hebben geweten?

‘Dus jullie kiezen voor dit concept,’ zegt Emma.

‘Wanneer kan je het uitvoeren?’ vraagt Roy. ‘Ik wil je wel assisteren.’

‘Volgende week heb ik tijd.’ Emma kijkt in haar agenda. ‘Maar jij hoeft me niet te helpen, Roy.’

‘Niemand valt op mij,’ jammert Roy.

‘Ik wel, schatje.’ Thijs slaat een arm om zijn vriend heen.

‘Welja,’ roept Eric verontwaardigd uit. ‘Val jij nu opeens op Roy? En gisteren beloofde je mij nog eeuwige trouw.’

‘Geen zorgen, hij wil met ons allebei,’ zegt Roy.

Emma sluit haar laptop af. ‘Ik ga weer. Volgende week zet ik het ontwerp op de zwarte muur.’

‘Hartstikke tof!’ zegt Eric. ‘Als we beroemd zijn stuur je maar een fikse rekening.’

Emma loopt lachend weg. Julia gaat haar achterna.

‘Wist jij dat van de Raven?’ vraagt ze als ze buiten zijn.

Emma knikt. ‘Maakt mij wat uit, ik ga toch niet naar dat feest.’

‘Maar toen je hoorde dat de Raven niet kwamen had je toch aan ons kunnen denken? Wij willen hartstikke graag optreden en we zijn lang niet zo duur als de Raven.’

‘Met Thijs zeker.’

‘Ja hallo, ik ben er ook nog. Ik zit óók in de band. We zijn vriendinnen, weet je nog?’

‘Sorry,’ zegt Emma. ‘Stom van me. Ik ben veel te veel met mezelf bezig. Ik kan het aan mijn zus vragen.’

‘Ja, doe dat, please Emma.’

Stel je voor dat het mag, denkt Julia als Emma haar zus belt. Op hun eigen schoolfeest hebben ze ook opgetreden en dat ging prima. Ze kregen best lovende kritiek. Het zou zo fijn zijn. Dan heeft ze nog iets leuks om aan te denken. Dat geruzie tussen haar ouders maakt haar bang. Ze wil er niet aan denken, maar het is net alsof overal een laagje stof overheen ligt, alle glans is verdwenen.

‘Wat een pech,’ zegt Emma als ze de verbinding verbreekt. ‘Had ik het nou maar eerder aan mijn zus gevraagd. Ze heeft net een andere band uitgenodigd.’

‘Nee!’ Julia voelt dat ze boos wordt. Het was zo’n goeie kans voor Vuurwerk geweest.

‘Jammer hè,’ zegt Emma. ‘Mijn zus vond het ook jammer. Ze had veel liever jullie gehad.’

‘Je had het me ook veel eerder moeten zeggen,’ zegt Julia. ‘Dit vind ik nou echt stom van je. Ik ga naar binnen.’

‘Grapje!’ roept Emma. ‘Mijn zus gaat Thijs bellen.’

‘Kom hier, pestkop!’ En ze geeft Emma een knuffel.

‘Wat een superkans,’ zegt Thijs als hij samen met Julia naar huis fietst.

‘Die reactie van Eric,’ lacht Julia. ‘Hij ging helemaal uit zijn dak.’

‘We zullen wel keihard moeten repeteren,’ zegt Thijs.

‘Morgen meteen uit school door naar de studio. Gelukkig kan iedereen,’ zegt Julia en ze slaan rechtsaf.

‘We hebben een nieuw nummer nodig dat erin knalt,’ zegt Thijs. ‘Na het eten beginnen we meteen met schrijven. Een liefdeslied moet het zijn.’

‘Wat doe je nou met die chick met wie je naar het feest zou gaan?’

‘Eric gaat ze bellen dat ze backstage mogen.’

‘Zo, wel stoer, broer, de eerste keer dat er een vrouw backstage staat te wachten.’

‘Ach ja,’ zegt Thijs. Hij had liever gehad dat Emma backstage stond. Dat was zijn droom: Emma mee naar elk optreden en altijd wist hij dat ze heel dichtbij was. Hij moet haar uit zijn hoofd zetten. Dat probeert hij wel, maar hij krijgt haar niet zomaar van zijn netvlies. Hij is wel vaker verliefd geweest, maar dit voelt anders. Het gaat dieper.

‘Ben je verliefd?’ vraagt ze.

Thijs zit helemaal met zijn gedachten bij Emma.

‘Ah, ik weet al genoeg!’ zegt Julia als haar broer rood wordt. ‘Hoelang ben je al verliefd?’

‘Al heel lang,’ hoort Thijs zichzelf zeggen. Wat zeg ik nou? Hij baalt ervan maar het is al gebeurd. ‘Grapje,’ zegt hij gauw.

‘Jaja, daar trap ik niet in. Je hoeft je gevoelens voor mij niet te verbergen. Hoe heet ze?’

‘Laat toch.’

‘Ik zie haar toch op het feest, je kan het net zo goed meteen zeggen.’ Haar broer is verliefd, grappig idee. Hoewel ze veel liever had gehad dat hij op Emma viel.

‘Leuk hè,’ zegt Julia. ‘Wij zijn broer en zus maar we zijn ook vrienden van elkaar.’

Thijs mompelt wat. Ze weet dat ze veel voor elkaar betekenen. Thijs is al vijftien en zij net veertien, maar dat maakt voor hen niets uit.

‘Roy heeft deze week een familiefeest, maar we moeten repeteren.’

‘Volgens mij heeft die familie van Roy altijd feest,’ zegt Thijs.

‘Ja,’ grinnikt Julia. ‘Weet je nog dat we op die zondag roti kip bij Roy aten? De hele kamer zat vol: oma, tantes, neven, nichten. Het was supergezellig.’

‘En heel lekker,’ zegt Thijs.

‘Ik moet vanavond mijn uittreksel maken voor Nederlands, maar de band gaat voor,’ zegt Julia. Het lukt me toch niet, denkt ze. Ik kan vast mijn gedachten er niet bij houden.

‘For sure,’ zegt Thijs. ‘Vuurwerk komt op de eerste plaats, bij ons allemaal.’

Ze zetten hun fiets in de schuur en gaan naar binnen. In de deuropening blijven ze staan. Uit de kamer klinkt weer eens geschreeuw. Julia’s humeur is meteen verpest. Het is nu bijna elke dag raak.

‘Pas op!’ horen ze hun vader schreeuwen. ‘Je gaat niet gooien. Ik waarschuw je.’

‘Jij bent een gefrustreerd mannetje!’ roept hun moeder. ‘Je bent bang voor die nieuwe fotozaak die er komt en dat reageer je op mij af.’

‘Daar geniet jij van, hè? Dat ik een concurrent krijg.’

‘Hier heb ik geen zin in,’ zegt Thijs. ‘We gaan gewoon eten.’ Ze lopen de keuken in, maar de boodschappen staan nog onuitgepakt op het aanrecht.

Julia kijkt naar de kamerdeur. ‘Ik vind het eng. Zo meteen gaan ze vechten.’

Ze ziet dat Thijs zich ook zorgen maakt.

‘Niks te eten dus.’ Thijs rukt de kast open en haalt er een zak chips uit. ‘Sorry mam, maar we moeten wel ons liedje schrijven.’

‘Laat ze maar,’ zegt Thijs als Julia halverwege de trap naar het geschreeuw blijft staan luisteren. ‘Denk aan de band.’

Boven doet Thijs zijn laptop open. Het geschreeuw klinkt dwars door de vloer heen.

‘Dit is wel heel erg,’ zegt Julia. ‘Zo kunnen we toch niet werken? Schrijf jij maar een liefdeslied.’

‘Verdomme!’ Thijs stampt op de grond. ‘Hou op jullie! Stelletje kleuters!’ Maar hun ouders reageren niet en gaan maar door. Een stoel knalt op de grond. Zo te horen zitten ze elkaar achterna.

Julia houdt het niet meer uit. ‘Ze moeten ophouden!’

‘Wil je soms dat ik failliet ga?’ schreeuwt haar vader als ze onder aan de trap staat.

‘Ach, man, concurrentie of geen concurrentie, jij helpt de zaak toch naar de knoppen.’

‘Wat zeg jij?’

‘Blijf van me af, rotzak!’ gilt haar moeder.

Even is het stil. ‘Louise,’ hoort ze haar moeders stem. ‘Hij vermoordt me.’

‘Wijf, wat flik je nou weer! Kutwijf, ik zal je!’

Julia rent in paniek naar boven. ‘Het gaat helemaal mis, mam heeft Louise gebeld, ze is bang voor papa.’

‘Ik weet het ook even niet.’ Thijs loopt door zijn kamer heen en weer. ‘We gaan ernaartoe,’ zegt hij beslist. Net op dat moment horen ze buiten een auto. Ze schieten naar het raam. ‘Politie,’ zegt Thijs. De politieauto stopt voor hun deur. Julia knijpt in Thijs’ hand. ‘De bel…’ stamelt ze.

Als Thijs de voordeur opendoet staat hij oog in oog met twee agenten.

‘Er is gebeld,’ zegt de een. Hij hoort het geschreeuw en loopt langs Thijs heen naar de kamer. Het is meteen stil. De agent doet de deur achter zich dicht. Dan stapt een vrouwelijke agent naar binnen. ‘Jij woont hier ook?’ vraagt ze.

‘Ja, samen met mijn zus,’ zegt Thijs. ‘De laatste tijd hebben onze ouders steeds ruzie.’

De vrouw knikt. ‘Naar voor jullie.’

Thijs loopt naar boven. Julia staat voor het raam. ‘Iedereen kijkt,’ zegt ze met een gebroken stem en dan begint ze te huilen. ‘Ik ben zo bang.’

Thijs slaat een arm om haar heen. ‘Je hoeft niet bang te zijn, het is klote, maar er gebeurt niks. Ze zijn al stil, hoor je wel? De agent lost het met ze op. Ik hoor al niks meer. Hé zus, laat je niet gek maken.’ Thijs bijt zelf ook op zijn lip.

‘Zo meteen nemen ze pap en mam mee,’ snikt Julia.

‘Welnee,’ zegt Thijs. ‘Het is al voorbij. Wedden dat ze dit nooit meer durven? De hele straat ziet het, ik schaam me al rot. Hoe zullen zij zich dan voelen?’

Julia veegt haar tranen af. Ze horen voetstappen en de deur slaat dicht.

‘Gelukkig, ze gaan al weg.’ Julia zucht opgelucht.

Beneden blijft het rustig. Ze kijkt naar Thijs. ‘Er is hier geen fuck meer aan!’ roept hij. Hij bonkt met zijn vuisten tegen de muur. ‘Idioten!’ roept hij. ‘Stelletje idioten.’

Julia vindt het vreselijk haar broer zo te zien.

‘Ik heb een idee,’ zegt ze gauw. ‘We maken hier een liedje over, opzouten met dat liefdesliedje. We maken een liedje over knettergekke ouders die de hele tijd ruziemaken.’

Het werkt. Thijs fleurt op. ‘Yes!’ Ze zitten al achter de laptop en de tekst komt er zo uit rollen.





7

Wanneer Thijs en Julia bij de studio aankomen hangt Eric vermoeid tegen de muur alsof hij al uren op hen wacht.

‘Hèhè, ik dacht dat jullie nooit meer kwamen.’

‘Wat een praatjes.’ Thijs maakt de deur open. ‘Hij is ook een keer op tijd.’

‘Jullie zijn een halfuur te laat. Het is halfvier hoor. In mijn agenda staat drie uur repetitie.’

‘Haha, we hebben om vier uur afgesproken,’ lacht Julia.

‘Gelukkig.’ Thijs geeft Eric een klap op zijn schouder. ‘Ik was al bezorgd. Dit kan niet goed zijn, dacht ik toen ik zag dat jij op tijd was.’

‘Hi!’ Roy komt ook binnen. ‘Zo’n kick dat we mogen optreden. Ik heb de hele dag nergens anders aan gedacht. Nou ja, behalve aan leuke chickies natuurlijk.’

‘Is jullie nummer over de liefde nog gelukt?’ vraagt Eric.

Thijs en Julia knikken. ‘Ja, het is superromantisch geworden.’

‘We hebben anderhalf uur, jongens,’ zegt Eric. ‘Laten we onze tijd goed benutten, het is zo vrijdag.’ Hij heeft zijn gitaar al in zijn hand.

‘Oké, daar gaan we dan.’ Thijs zit achter zijn synthesizer. Hij kijkt Julia aan. ‘Laten horen dan maar?’

Ze concentreren zich. Thijs telt af en dan begint hij te spelen.

Julia is zo benieuwd wat ze van het nummer vinden. Anders is het ook altijd spannend, maar in dit liedje zit hun hele hart.

‘Wauw!’ Zodra ze klaar zijn beginnen Roy en Eric te klappen. ‘Wat een ijzersterk nummer! Die tekst! Dit knalt er absoluut in. Hoe komen jullie erop?’

‘Yes! Yes! Yes!’ roept Roy. ‘Hier hebben we nou op gewacht. Dit is pas Vuurwerk! Ik voorspel dat dit onze eerste track wordt.’

‘De andere kant van de liefde,’ zegt Eric. ‘Wat een inspiratie. Gefeliciteerd!’ Ze geven Julia en Thijs een knuffel.

Roy bestudeert de muziek. ‘Zullen we?’

Nu ze het met de hele band spelen klinkt het nog krachtiger.

‘Dit gaat hem worden, jongens,’ zegt Eric trots. ‘Hier breken we mee door. Hoeveel optredens kunnen we aan? We cruisen door het hele land. Mijn buurjongen heeft een busje, ik vraag hem of hij ons wil rijden. Misschien mogen we onze naam er wel op schilderen!’

‘Chill please,’ lacht Thijs. ‘Eerst maar eens dit schoolfeest.’ Zelf is hij ook trots op het nummer. Ze voelden het alle twee toen het af was. Dit is het! Een heel bijzonder gevoel dat ze nooit eerder hebben gehad.

‘Weet je waarom het zo’n sterk nummer is,’ zegt Julia als ze de straat in fietsen. ‘Het is van ons. Ik bedoel, onze pijn zit erin. De pijn van gisteravond. Niet alleen van gisteravond natuurlijk. De pijn van wat er bij ons thuis aan de gang is.’

Ze zijn er bijna als de deur tegenover hun huis opengaat.

‘Alles goed met jullie?’ De buurvrouw komt naar hen toe. ‘Ik maakte me zorgen, dat geschreeuw, we hoorden het buiten. Ik zei al tegen mijn man, die hebben te veel gedronken daar. Ja, drank maakt meer kapot dan je lief is.’

‘Ze hadden ruzie,’ zegt Thijs. ‘Ze waren niet dronken.’

‘Ruzie? De politie moest eraan te pas komen. Wil je geloven dat ik zelf ook op het punt stond te bellen. Dat gaat niet goed, dacht ik. Iedereen heeft het erover. We zijn het in deze straat niet gewend.’

‘Het is alweer over,’ zegt Thijs.

Julia voelt dat ze vuurrood wordt.

‘Als het weer gebeurt, dan komen jullie maar naar ons toe. Doen hoor!’

Binnen durft Julia pas te praten. ‘Dus iedereen heeft het erover.’

‘We laten het er niet bij zitten,’ zegt Thijs. ‘Hier moeten we pa en ma op aanspreken.’

‘Helemaal mee eens.’ Julia doet de koelkast open en pikt een plakje kaas.

‘Het ergste is nog dat ze er zelf niets over zeggen.’

Thijs zet de tv aan en gaat languit op de bank liggen.

‘Ik snap wel dat ze vanochtend niets zeiden, het was nog hartstikke vroeg. Wij zeiden ook niets,’ zegt Julia.

‘Dus jij denkt dat ze er straks onder het eten over beginnen?’ vraagt Thijs.

‘Dat moet toch wel? En dan zullen we ze eens laten horen wat we hiervan vinden.’

‘En als ze hun mond houden?’

‘Dan zullen ze nog eens wat met ons beleven,’ zegt Julia.

‘Deal!’ Thijs komt omhoog, geeft haar een high five en dan lopen ze samen naar boven.

‘Julia, Thijs, het eten staat op tafel!’ klinkt de stem van hun moeder onder aan de trap.

Klaar voor de strijd lopen ze de trap af. Hun vader is ook net thuisgekomen, dat komt goed uit.

‘Ben benieuwd of ze er iets over zeggen,’ fluistert Thijs.

Julia kan zich niet voorstellen dat hun ouders er niet over zullen beginnen.

‘Zo,’ zegt hun vader als ze aan tafel zitten. ‘Vertel eens, hoe was het op school vandaag?’

Julia en Thijs kijken elkaar aan. ‘Heel interessant,’ zegt Thijs. ‘Veel geleerd vandaag.’

‘Ja, ik ook,’ zegt Julia grinnikend. Dit slaat werkelijk nergens op en hun moeder doet ook net alsof er niets is gebeurd.

‘De band, jongens, hoe is het daarmee? Bevalt de ruimte? Ik zag dat jullie hem hebben geschilderd. Lekker fel, mijn ogen deden pijn.’

Thijs legt zijn vork neer. ‘Pa, hou op met die onzinvragen. Dacht je nou echt dat wij zin hadden om met jullie over ons leven te praten?’

‘Ja,’ valt Julia haar broer bij. ‘Jullie doen net alsof er gisteravond niets aan de hand was. Het is zeker normaal dat de politie moet komen om jullie uit elkaar te halen.’

‘De hele straat praat erover,’ zegt Thijs. ‘Waarom doen jullie niet normaal tegen elkaar?’

Even blijft het stil. Hun vader is de eerste die iets zegt. ‘Jullie hebben groot gelijk. Het is ook heel erg wat er is gebeurd. Het spijt me.’

‘Je bent anders zelf begonnen.’ Moeder legt haar vork neer. ‘Je kwam hier binnen en je begon meteen. Ik had mijn boodschappen nog niet eens uitgepakt.’

‘Hoezo begon ik meteen?’ Vader schuift zijn stoel naar achteren. ‘Wat wil je dan? Dat ik alles pik?’

‘Hou op jullie!’ roept Julia. ‘Jullie moeten stoppen met ruziemaken.’

‘Ik wil best mijn mond houden,’ zegt moeder, ‘maar ik laat me niet in mijn eigen huis door jullie vader bedreigen.’

‘Wie bedreigt wie?’ Vader staat op.

‘Ik zou weleens willen weten wie zo gek was om de politie te bellen,’ vraagt Thijs.

Moeder slaat haar ogen neer. ‘Louise.’

‘Jullie moeder moest zo nodig haar beklag doen bij haar vriendin,’ zegt vader.

‘Belachelijk,’ zegt Thijs kwaad. ‘Wat heeft Louise met jullie ruzie te maken? Door jou staan wij hier voor de hele straat voor gek. Bedankt.’

‘Mama was bang,’ zegt Julia.

‘Als ze bang was had ze weg kunnen lopen,’ zegt Thijs.

‘Als je in paniek bent bedenk je zoiets niet,’ zegt Julia.

‘Dus jij trapt daarin? Knettergek.’ Thijs pakt zijn bord en gaat naar boven.

Wat gebeurt er allemaal? Nu heeft ze nog ruzie met Thijs ook. Julia krijgt geen hap door haar keel. Na een paar minuten staat ze ook op en gaat naar haar kamer. ‘Jullie worden bedankt.’ Ze smijt de kamerdeur achter zich dicht.

Een tijdje zit ze op haar kamer. Ze heeft bijna nooit ruzie met Thijs. Ze probeert haar huiswerk te maken, maar haar hoofd is veel te verward. Ze zet haar lievelingsnummer van U2 op maar zelfs dat helpt niet. Ze voelt zich rot bij de gedachte dat haar broer in de kamer naast haar kwaad op haar is. Ze hadden juist zo’n vette dag met hun nieuwe nummer. Ze pakt haar gitaar en zingt hun liedje. De deur van haar kamer gaat open. Thijs komt binnen met zijn keyboard onder zijn arm en speelt met haar mee.





8

‘Dus je weet al wat je op mijn laarzen gaat schilderen?’ zegt Julia als ze met Emma door het centrum loopt.

‘Ja,’ zegt Emma. ‘Ik heb het ontwerp al in mijn hoofd, maar ik zeg lekker niks. Je ziet het wel als ze klaar zijn. Maar flitsend worden ze wel.’

‘Ik heb zo’n zin om op te treden,’ zegt Julia. ‘Mijn outfit hangt al klaar, alleen mijn laarzen nog. Jij komt toch wel, hè?’

‘Julia, please! Hoe zie je dat voor je? Ik sta daar helemaal in mijn eentje, want jij bent druk, en dan moet ik zeker maar naar Thijs kijken die met een ander meisje zoent.’

Julia knikt. ‘Balen, waarom word je nou ook verliefd op mijn broer?’ Ze zou het zo fijn vinden als Emma er ook was. De aanwezigheid van haar beste vriendin geeft haar steun. Toen ze op hun eigen school mochten spelen was Emma er ook. Het is een soort bijgeloof dat het goed gaat als Emma erbij is.

‘Verf!’ Julia blijft voor de etalage van een schoenmaker staan.

Emma trekt haar mee. ‘Ze hebben hier maar een paar kleuren, we gaan naar de tekenwinkel waar die leuke jongen werkt.’

‘Ah, wat hoor ik nou?’

‘Nee, het is niet wat jij denkt. Hij is gewoon heel aardig en heel geïnteresseerd in mijn werk.’

‘Alleen in je werk? Haha, je wordt rood!’

‘Ik zweer het, ik val niet op hem.’ Emma steekt twee vingers op.

‘Ik baal dat jij niet komt vrijdagavond. Ik weet zeker dat ik je heel erg ga missen.’

‘Je zal zien dat jullie ook zonder mij hartstikke veel succes hebben.’ Emma doet de deur van de tekenwinkel open.

Julia ziet een dikke vent met een kale kop; veel te oud voor Emma. ‘Ik snap dat je daar niet op valt,’ grinnikt ze.

Emma schiet in de lach. ‘Gek, die bedoel ik niet. Daarachter staat hij, bij de kassa,’ fluistert ze.

‘Wauw!’ Julia ziet een lekker ding met zwart haar en sprekende bruine ogen.

‘Niet zo kijken,’ zegt Emma.

‘Wat een knapperd,’ fluistert Julia. ‘Waarom vraag je hem niet mee vrijdagavond? Dan ben je niet alleen.’

‘Als ik nou niet op hem val…’

‘Dat hoeft toch helemaal niet, gewoon een leuke avond, dan kun je toch naar je vriendin komen kijken. Ah Emma, toe…’

Emma aarzelt. ‘Dan zit ik wel aan hem vast.’

‘Natuurlijk niet, en je weet maar nooit, volgens mij is hij ook echt leuk. Misschien word je wel verliefd. Dan ben je meteen over Thijs heen.’

‘Oké,’ zegt Emma. ‘Ik vraag of hij meegaat.’

De jongen heeft Emma in de gaten en komt naar haar toe.

‘Hi,’ zegt Emma verlegen en ze vertelt waarvoor ze komt.

‘Deze laarzen ga ik beschilderen, daar heb ik verf voor nodig.’

‘Ze zijn voor mij,’ zegt Julia.

‘Hi, ik ben Rutger. Eh…’ Hij kijkt Julia aan. Julia voelt dat ze bloost. Ze weten alle twee niets te zeggen.

‘Je hebt mazzel dat ze je laarzen beschildert,’ zegt Rutger. ‘Ik heb dat andere paar gezien, supergaaf!’

‘Ik heb ze nodig voor ons optreden,’ zegt Julia. ‘Ik zing in een band. Vuurwerk.’

Ze kijkt Emma aan. Waarom vraagt ze Rutger nou niet?

‘Ik weet niet hoe jullie spelen, maar die laarzen zijn alvast een succes. Je moet vragen of Emma ze signeert, dan kan je ze later als ze beroemd is voor heel veel geld verkopen.’

‘Ja hoor.’ Emma loopt naar het rek met verf.

‘Dan veilen we ze op jouw school, Emma,’ zegt Julia expres. ‘Het feest is op haar school, zie je.’

Als Emma nu nog niks zegt…

Rutger helpt Emma bij het rek. Julia ziet dat hij in de spiegelwand erachter naar haar kijkt.

‘O, je wilt deze roze verf! Dat lichtblauw staat er goed bij en hier heb ik nog heel zacht geel.’

Julia schrikt. De laarzen moeten wel bij haar outfit passen. Ze gaat helemaal in het zwart met een rode petticoat. Ze ziet ze gelukkig lachen.

De jongen loopt met de verf naar de kassa zodat Julia de kleuren niet kan zien.

‘Je zou hem toch vragen?’ zegt Julia.

Emma knikt. ‘Dat doe ik zo.’ Maar Emma vraagt helemaal niets. Ze heeft al afgerekend als ze nog steeds niets heeft gevraagd. Julia vindt het echt een lekker ding. Eerlijk gezegd is hij knapper dan Thijs.

Julia kan het niet geloven. Ze lopen de winkel al uit en Emma heeft Rutger niet uitgenodigd.

‘Julia!’ roept Rutger als ze bijna bij de deur zijn. Met een vuurrood hoofd komt hij aanlopen.

‘Jullie band heet Vuurwerk?’

‘Ja,’ zegt Julia.

‘Ik zou jullie weleens willen zien optreden.’

‘Dan moet je vrijdagavond met Emma meegaan. Toch, Emma?’

‘Prima,’ zegt Emma.

‘Het begint om negen uur,’ zegt Julia.

‘Dat red ik niet, het is koopavond.’

‘Dan kom je toch erna?’

‘Vet! Ik sta om kwart over negen voor de deur, Emma.’

Als ze wegloopt weet Julia dat hij haar nakijkt.

‘Volgens mij valt hij op je,’ zegt Emma. ‘Zag je hoe hij naar je keek?’

Julia haalt haar schouders op. ‘Dat stelt niks voor bij die mooie jongens. Herinner je je Max nog? Die keek ook zo leuk naar me.’

Julia komt met een superhumeur van de repetitie. Het ging zó goed.

‘Wat een verrassing!’ roept ze als ze thuis de deur opendoet. In de gang staan haar laarzen. Emma heeft er bliksemflitsen op geschilderd en vanuit de zolen lopen vlammen omhoog.

‘Die kwam Emma net brengen,’ zegt moeder. ‘Is Thijs niet meegekomen?’

‘Nee, Thijs bleef nog even, hij wachtte op papa.’

‘Daar was ik al bang voor.’ Moeder loopt naar de keuken. ‘Het bevalt me helemaal niks dat jullie studio in het magazijn van je vader is.’

‘Hoezo niet?’ Julia gaat haar achterna.

‘Hij palmt Thijs in.’

‘Helemaal niet,’ zegt Julia. ‘Daar heb ik niks van gemerkt, mam.’

‘Het is al gebeurd, schat. Je zat er zelf bij toen Thijs zo kwaad werd omdat ik in nood Louise had gebeld.’ Moeder klampt zich aan Julia vast. ‘Thijs ga ik verliezen, dat voel ik, maar ik wil jou niet ook nog kwijtraken.’ Ze barst in snikken uit.

‘Mama…!’

‘Lieverd, het spijt me, maar het doet me zo’n pijn wat Thijs me gisteravond verweet en vooral zijn blik; ik denk er de hele dag aan. Laten we er maar over ophouden, jij bent dol op je broer. Gelukkig maar, dat wil ik niet kapotmaken.’

‘Mama, dat doe je heus niet. En dat gaat ook nooit gebeuren, wees daar maar niet bang voor. En mij verlies je never nooit.’ Ze geeft haar moeder een kus en gaat naar boven.

Ze gaat op haar bed zitten en wrijft over haar zere hoofd. Ze ziet steeds het verdrietige gezicht van haar moeder voor zich. Het komt door Thijs, denkt ze.

‘Super, die laarzen!’ Ze schrikt op als Thijs binnenkomt.

‘Eh ja, mooi hè?’ Zo heeft ze nog nooit naar hem gekeken. Ineens lijkt hij een stuk minder lief.





9

‘Dit rood zal je mooi staan!’ Emma pakt een lippenstift en houdt hem Julia voor.

‘Super!’ Julia draait hem open, maar als ze de prijs ziet, schrikt ze. ‘Heb je gezien wat hij kost? Drieëntwintig euro. Veel te veel. Waarom is alles zo duur? Het is precies het rood van mijn petticoat.’

‘Deze is goedkoper,’ zegt Emma.

‘Minder fel.’ Julia legt hem terug. Ze aarzelt even, maar ze kan echt geen lippenstift van drieëntwintig euro betalen.

‘Julia!’ Teun, het zoontje van Astrid, klampt zich aan haar vast.

‘Ben jij hier ook? Waar is mama?’ Ze tilt Teun op en kust hem.

‘Hi meisjes, lekker aan het shoppen?’ Astrid komt met de kinderwagen bij ze staan.

‘Ik wilde een lippenstift kopen,’ zegt Julia, ‘maar hij is veel te duur.’ Ze laat de tester zien.

‘Geweldig!’ roept Astrid uit. ‘Wat kost-ie?’

‘Drieëntwintig euro,’ zegt Julia.

‘Die krijg je van mij.’

‘Nee, veel te duur. Dat hoeft niet hoor.’

‘Natuurlijk krijg je die van mij. Je mag best wel weer eens een cadeautje krijgen. Je bent toch ook een beetje onze lieverd.’ Astrid pakt de lippenstift en loopt naar de kassa.

Julia wordt er verlegen van.

‘Alsjeblieft.’

‘Hartstikke lief.’ Julia geeft Astrid een zoen. ‘Ik ben er heel blij mee.’

‘Hebben jullie even tijd?’ vraagt Astrid. ‘Ik moet wat inkopen doen en dat is zo lastig met de kleintjes erbij. Zouden jullie heel even willen oppassen? Het duurt hooguit een halfuurtje.’

‘Natuurlijk,’ zegt Julia. ‘Dan nemen we ze mee naar de zandbak in het parkje.’

‘Ja, de zandbak!’ juicht Teun. Eigenlijk moet Julia naar de studio, maar ze wil Astrid niet teleurstellen. Nu krijgt ze weer zomaar een dure lippenstift. Julia heeft ook weleens een cd en nagellak van Astrid gekregen.

Julia neemt de kinderwagen van Astrid over. Sacha, Teuns zusje, slaapt. Ze tilt Teun op en zet hem ernaast.

‘Ik zie jullie straks bij de zandbak.’ Astrid loopt zwaaiend weg.

‘Lief, hè?’ zegt Julia.

Emma knikt. ‘Ik wou dat mijn moeder bij zo iemand werkte.’

Eenmaal in het park mag Teun uit de wagen.

‘Wel bij ons blijven,’ waarschuwt Julia. Gelukkig is de zandbak niet ver, ze zien hem al. Julia kijkt hoe laat het is. Ook al duurt het maar een halfuurtje, ze gaat het niet redden en ze stuurt Thijs een appje dat ze iets later komt.

Teun duikt meteen de zandbak in. Er is nog een moeder met een jongetje van Teuns leeftijd. Hij mag met de tractor van het jochie in het zand spelen. Na een halfuur stapt de moeder op. Teun wil de tractor houden en gilt de hele boel bij elkaar als Julia hem voorzichtig uit zijn handjes pakt.

‘Wij gaan een zandkasteel maken,’ zegt Emma gauw. Maar het helpt niets. Teun is razend en wil de tractor terug. Julia tilt het schreeuwende jochie uit de zandbak en zet hem op de schommel. Nu is hij stil, maar dan begint Sacha te huilen.

‘Ik duw wel even,’ zegt Emma. ‘Ga jij maar naar Sacha.’

‘Nee! Dat wil ik niet!’ gilt Teun. ‘Jij mag niet duwen! Julia moet duwen.’

Sacha schrikt als ze het vreemde gezicht van Emma boven de wagen ziet en zet het op een krijsen. Nu schreeuwen de kinderen alle twee.

‘Ik neem later nooit kinderen,’ zegt Emma.

‘Mama komt zo,’ probeert Julia Sacha te troosten. Ze kijkt om zich heen of Astrid er al aankomt. Ze pakt Sacha op en wiegt haar. Eindelijk is ze stil. Terwijl Julia Sacha op haar arm houdt, gaat Emma met Teun naar de eendjes.

‘Waar blijft Astrid?’ vraagt Emma als ze terugkomen.

‘Geen idee.’ Julia kijkt op haar mobiel maar er is geen appje van Astrid. Nu komt ze echt veel te laat bij de repetitie. Ze baalt er wel van. Ze kijkt opnieuw of ze Astrid ziet.

‘Bel haar op,’ zegt Emma.

Julia schudt beslist haar hoofd. Dat zou haar moeder vreselijk vinden. Ze kijkt naar de ingang van het park. Haar ogen glijden over het terras.

‘Mijn vader!’

‘Waar?’

‘Op het terras.’

Nu ziet Emma het ook. ‘Wie is die man tegenover hem?’

‘Oom Jaap. Ik wist niet dat hij hier was. Hij woont helemaal in Antwerpen. Mijn vader heeft niets gezegd.’

‘Wat is daar zo erg aan? Je ziet eruit alsof je vader met een andere vrouw zoent.’

‘Het is paps broer,’ zegt Julia. ‘Laatst hoorde ik hem met oom Jaap aan de telefoon. Het ging over die stomme ruzies.’ Zou oom Jaap speciaal naar Nederland zijn gekomen om over de problemen bij hen thuis te praten? ‘Wist ik maar waar ze het over hebben.’ Julia kijkt bezorgd naar het terras.

‘Ga er maar heen, ik pas wel even op,’ biedt Emma aan.

‘Dan houden ze toch meteen hun mond,’ zegt Julia. ‘Dat snap je toch wel? Wil jij ze voor me afluisteren?’

‘Je vader kent mij toch ook?’

‘Ja, maar mijn oom niet. Dan moet je aan het tafeltje achter mijn vader gaan zitten.’

‘Jemig Julia, ze zijn heel druk in gesprek.’

‘Daarom juist. Doe het voor mij.’

Emma loopt richting het terras. Julia heeft Sacha op haar arm, die is gelukkig stil en Teun heeft weer een nieuw vriendje gevonden in de zandbak. Julia volgt met haar ogen haar vriendin. Toe dan, denkt ze als Emma blijft staan. Als Emma zich omdraait wijst Julia naar het tafeltje achter haar vader. Emma vindt het vast doodeng, maar Julia moet weten wat er wordt besproken. Ook dat nog, haar mobiel gaat.

‘Hi Thijs, sorry, ik ben hier nog steeds met Emma bij de zandbak in het park. Astrid zou allang terug zijn, maar ze is er nog niet.’

‘We hebben morgen een optreden, weet je nog?’

‘Ja hallo, ik kom zodra ik kan.’ Julia verbreekt de verbinding. Ze kijkt naar Emma die al aan het tafeltje achter haar vader zit. Ze moet nu kunnen verstaan wat er wordt gezegd. Misschien gaat het wel niet over de ruzies. Het kan ook dat haar oom plotseling hier was en haar vader heeft gebeld om samen iets te drinken. Emma zit er nog steeds. Als haar vader maar niet opstaat, dan ziet hij Emma. Shit! Hij staat wel op.

Julia houdt haar adem in. Hij loopt pal langs Emma, wenkt de ober en gaat weer zitten. De ober neemt een bestelling op, en gebaart naar Emma dat hij zo bij haar komt. Emma springt op en is weg.

‘Goed gedaan,’ zegt Julia. ‘Heb je iets gehoord?’

Emma knikt. ‘“Soms moet je een stap nemen”, hoorde ik je oom zeggen.’

‘En toen, vertel, wat zei mijn vader? Zeg dan, je weet toch wel wat hij zei?’

‘Hij zei niks,’ zegt Emma. ‘Hij knikte alleen. En toen pakte je oom je vaders hand.’

‘Huilde mijn vader?’

‘Dat weet ik niet, ik zat met mijn rug naar hem toe.’

‘Wat zei hij toen? Hij moet toch iets hebben gezegd?’

‘De kinderen wennen er wel aan,’ zei je oom.

‘Nee!’ Julia verbleekt.

‘Denk je…’ Emma kijkt haar vriendin bezorgd aan. ‘Denk je dat…’

‘Hèhè,’ klinkt het vrolijk achter hen. ‘Het is een beetje uitgelopen, maar daar ben ik dan. Heerlijk dat jullie hebben opgepast. Ik heb een jurk en een jas gekocht. Dat lukt niet met die twee erbij. Willen jullie een ijsje?’

‘Nee,’ zegt Julia, ‘ik moet naar de repetitie van de band. We moeten morgen optreden.’

‘Je bent toch niet te laat, hoop ik?’

‘Geeft niet,’ zegt Julia.

‘Hé, is er iets?’ vraagt Astrid. ‘Lieverd wat is er? Ben ik te lang weggebleven?’

Julia schudt haar hoofd. ‘Ik ben zo bang dat pap en mam gaan scheiden.’

‘Ach meisje, dat zijn ze echt niet van plan hoor, als dat zo was had ik het wel gehoord.’ Astrid kijkt geschrokken op haar horloge. ‘Is het al zo laat? Ik moet koken,’ zegt ze en ze zet de kinderen in de wagen. ‘Jullie zijn schatten. En zit maar niet over dat gekibbel in. Dag lieverd!’

Heb je hem weer, denkt Julia als haar mobiel gaat.

‘Je moet nu onmiddellijk komen,’ klinkt Thijs’ stem door de telefoon. ‘Dit is een bevel. Als Astrid er nog niet is past Emma maar op die koters.’

‘Ik kom er al aan!’ roept Julia. ‘Je hoeft niet zo te bazen. Wat denk je wel. Ik ben nog nooit te laat geweest. Helemaal nooit.’

‘Lul,’ zegt ze als ze de verbinding verbreekt.

‘Wie?’

‘Die broer van me. Dat jij verliefd op hem bent, ik snap er niks van, weet je dat. Je lijkt wel gek.’

‘Sorry,’ zegt Julia als ze het bedrukte gezicht van Emma ziet. ‘Ik weet het niet meer. Ik weet het allemaal niet meer…’





10

‘Nu moet ik niet meer aan pap en mam denken,’ zegt Julia tegen zichzelf als ze naar de studio racet. Ze neemt zich voor de ellendige situatie thuis helemaal uit haar hoofd te zetten. Ze mag er pas na hun optreden weer aan denken. Van zo’n optreden hebben ze al die tijd gedroomd. Ze laat deze kans niet door haar ouders verpesten. Tegenover de andere bandleden kan dat ook niet. Ze hebben er allemaal keihard voor gewerkt.

Ze racet het industrieterrein op en kwakt haar fiets neer. Buiten hoort ze de band al spelen. Ze hebben gelukkig zonder haar doorgewerkt. Ze zal zich extra goed inzetten nu ze er eindelijk is.

Midden in het magazijn blijft ze staan. Van wie zijn die stemmen? Ze zingen háár tekst.

Als ze de deur van hun studio opendoet ziet ze twee meiden achter haar microfoon staan.

Net op dat moment is het nummer klaar.

‘Je ziet het,’ zegt Roy. ‘We hebben al vervanging voor je gevonden. Mag ik je even voorstellen aan Daniëlle en Christien? Eric heeft deze prachtige exemplaren gescoord.’

‘Ja.’ Eric legt zijn gitaar neer. ‘Door deze twee beauty’s zijn Thijs en ik uitgenodigd voor het schoolfeest.’

‘Dat was voordat jullie mij hadden gezien,’ zegt Roy. ‘Dit verandert alles. Ik snap het hoor, boterbloempjes. Niet dat Thijs en Eric niet aantrekkelijk zijn, dat beweer ik niet. Ze doen hun best. Maar tegen zo’n dude als ik kunnen ze niet op.’

Julia ergert zich aan Daniëlle en Christien die maar staan te giechelen in hun poppenkleertjes. Het kan toch niet dat Thijs daar verliefd op is?

‘Ik wil wel in een band zingen,’ grinnikt de een.

Dan mag je eerst wel zangles nemen, denkt Julia. Ze zegt maar niks, maar ze klonken als twee doodzieke papegaaien.

‘Hoe doen we het?’ vraagt Roy. ‘Zal ik jullie morgenavond ophalen met de Rolls-Royce van mijn pa?’

Daniëlle en Christien grinniken maar door.

‘Jij gaat helemaal niks,’ zegt Eric. ‘Deze chicks zijn van ons, toch Thijs?’

‘Absoluut,’ zegt Thijs. ‘Maar ik stel voor dat we aan het werk gaan.’ Die twee boeien hem totaal niet. Het zijn echt niet zijn types, met hun gegiechel.

‘Dus we gaan weer zingen,’ zegt er een.

‘Nee, nu ben ik er weer,’ zegt Julia beslist.

‘Roomsoesjes, jullie mogen hier gaan zitten.’ Roy schuift twee kratten vlak voor zijn drumstel. ‘Zo, dan kunnen jullie mij goed zien.’

Daniëlle en Christien gieren het uit. Ze klappen helemaal dubbel. ‘Waar is de wc?’

‘Achter de deur meteen links,’ zegt Roy.

‘Wel op ons wachten hoor!’ roepen ze nog.

‘Kunnen die twee baby’s ophoepelen?’ vraagt Julia. ‘Zo kan ik niet werken.’

‘Ho ho, je hebt het wel over je toekomstige schoonzus, toch Thijs?’ Roy geeft een slag op zijn bekkens.

Thijs weet wel wat zijn zus van die chicks vindt. Hij heeft zin om haar te plagen. ‘Nou ja, schoonzus is wat voorbarig,’ zegt hij ernstig. ‘Maar eh… ik… ja, ik vind Daniëlle wel een schatje. Ja echt, zus,’ gaat hij verder als hij het verbaasde gezicht van Julia ziet. ‘Ik heb nog nooit zoiets voor een meisje gevoeld.’

Dat meent hij toch niet?

‘Heb je dan niks aan hem gemerkt?’ zegt Eric. ‘Die gast is smoorverliefd. Hij praat nergens anders meer over. Ja, eerlijk is eerlijk, Thijsie. Het is de hele tijd Daniëlle, Daniëlle en nog eens Daniëlle. En sinds vandaag heeft hij het al over Daantje.’

‘Mag ik ook eens verliefd zijn,’ zegt Thijs.

Julia zucht. Dat haar broer zo’n smaak heeft. Dit is nou echt het type meisje waar zij niks mee kan. Ze kent Thijs zo goed, dit had ze nooit gedacht.

Eric slaat een arm om Julia heen. ‘Je zal er toch aan moeten wennen, net als ik. Want reken maar dat ze er bij elk optreden bij is. En ik geloof dat ze deze zomer meegaat op vakantie.’

‘Take it easy,’ zegt Thijs. ‘Dat moet ze thuis nog vragen.’

‘Gaat ze mee kamperen!’ roept Julia uit. Ze zouden met z’n allen een week naar Terschelling gaan.

‘Daantje zal er wel bij zijn,’ zegt Eric. ‘Maar of het tussen Christien en mij dan nog aan is, dat betwijfel ik.’

Julia ontploft bijna.

Ja hoor, ze komen weer giechelend binnen. Dat stomme gegiechel krijgen ze dan zeker de hele week. Ze weet niet eens of ze nog zin heeft, als die Daniëlle mee naar Terschelling gaat.

Thijs kijkt naar Julia. Hij heeft er wel lol in.

‘Ze is best lief,’ fluistert hij.

‘Beginnen!’ roept Eric. ‘En Thijs, gast, wel concentreren, anders stuur ik die chickies weg.’

‘Tot uw orders, generaal!’ Thijs springt in de houding.

Na de repetitie stapt Julia meteen op. Ze heeft geen zin om met Thijs mee te fietsen en naar zijn verliefde praatjes te luisteren. Als hij die Daniëlle echt zo leuk vindt, oké, maar ze moet er even van bijkomen.

Thijs kijkt zijn zus gniffelend na. Hij inspecteert de ruimte of alles in orde is en vertrekt ook.

Als hij langs zijn vaders winkel komt kijkt hij naar binnen. Er is niemand. Hij is er al een tijdje niet geweest en hij stapt af.

Wat een antieke zooi, denkt hij als hij binnen staat, en hij loopt door naar achteren.

Zijn vader zit achter zijn laptop. ‘Pa,’ zegt hij, ‘je moet echt vernieuwen, hoor. Dit is zo vorige eeuw, krijg je nog wel klanten?’

‘Dat ben ik ook van plan,’ zegt vader. ‘Ik zal wel moeten, nu ik concurrentie krijg.’

Thijs’ oog valt op zijn vaders scherm. Er staat een huizensite open. Zijn vader ziet dat hij kijkt en klikt de site snel weg.

‘Ik heb het al gezien,’ zegt Thijs. ‘Gaan we verhuizen?’

Zijn vader wordt rood. ‘Ik eh… ik keek alleen maar even.’

‘En daarom word je nu rood. Kom op, pa, je zoekt een huis voor ons, voor wie anders?’

Zijn vader zucht. ‘Ik wilde het je toch al vertellen. Kom zitten.’ Hij haalt zijn spullen van de stoel naast zich.

Thijs kan zien dat hij het niet makkelijk vindt. ‘Ik eh… vandaag was je oom hier. We hebben over de situatie thuis gepraat.’ Zijn vader wrijft onrustig over zijn voorhoofd. ‘Het is het beste als ik een tijdje bij jullie moeder wegga.’

‘Wát?’

‘Ja jongen, zo kan het niet langer. Je moeder wordt overspannen van die ruzies en ik ook.’

‘Shit!’ Thijs staart naar de grond.

‘Het is nog maar een plan,’ zegt vader. ‘Niemand mag het nog weten. Ik wilde het jou als eerste vertellen. Wij snappen elkaar, zie je. Jij ziet ook hoe destructief je moeder bezig is, maar je zus niet. Dat mag ik ook niet verwachten. Een moeder en een dochter kiezen partij voor elkaar. Later ziet ze wel in dat het heel anders in elkaar zat. Ik ben blij dat jij het wel doorhebt, jongen.’ Pa slaat een arm om Thijs heen. ‘Het is duidelijk dat je moeder mij kapot wil maken. Ik kan haar helaas niet tegenhouden en jij ook niet.’

‘Ik baal er wel van, pap, als jij weggaat. Je hoeft toch geen ruimte te huren, je hebt toch onze studio? Als je de ruimte nodig hebt, gaan wij er wel uit.’

‘Geen sprake van,’ zegt vader. ‘Jullie zitten daar goed, dat houden we zo. Ik ben veel te blij dat jullie je band hebben.’

‘Tof van je.’

‘Ik heb nog een object in gedachten.’ Pa zoekt een site. ‘Wat vind je van deze woonboot? Ik kan hem huren voor een jaar.’

‘Zo lang blijf je toch niet weg, je zei “een tijdje”.’

‘Een jaar is niks in deze situatie, jongen. En kijk eens, twee slaapkamers. Als je je vader mist kom je lekker naar me toe. Zullen we samen even gaan kijken of hij mooi ligt? Als jij het niks vindt, doe ik het niet. Tussen ons komt helemaal niemand.’ Hij drukt Thijs tegen zich aan. ‘Kanjer van me. Het is wel top secret, dus mondje dicht. Kan ik je vertrouwen?’

Thijs knikt.

Eigenlijk wil Thijs helemaal niet weten wat zijn vader van plan is. Hij wil dat hij thuis blijft, bij hen. Toch fietst hij naast zijn vader naar de woonboot. Terwijl Thijs stilletjes voor zich uit kijkt, praat zijn vader honderduit. Hij wil Thijs opvrolijken en praat over de band en dat hij zo trots is op zijn kinderen. Maar Thijs wordt er niet blij van. Hij denkt maar aan de lege plek aan tafel als zijn vader er niet meer is. Hij denkt aan de tijd dat het nog gezellig was thuis. Toen zijn moeder ook nog in de zaak werkte. Ze hadden samen grootse plannen, ze dachten zelfs over nog een filiaal. Ineens begonnen de ruzies en toen is zijn moeder eruit gestapt en in de thuiszorg gaan werken. Sindsdien is het een puinhoop.

‘Ik ken die buurt wel waar die boot moet liggen,’ zegt vader. ‘Het gaat me er alleen om of hij achter of voor de groene brug ligt.’

‘Niet verkeerd toch, deze buurt?’ zegt hij als ze de groene brug naderen. Alsof het Thijs iets kan schelen of het een fijne buurt is. Hij kan het gewoon niet begrijpen.

‘Ah, het begint hier te tellen,’ zegt vader. ‘We moeten tegenover nummer veertien zijn, dan ligt hij dus nog voor de brug. Heel gunstig, dan moet dat hem zijn.’

Ze stoppen voor een blauw woonschip waarvan de laadruimte is verbouwd. Thijs zet met tegenzin zijn fiets neer.

‘Een stalen casco,’ zegt zijn vader. ‘Dat ding moet dus om de twee jaar de werf op.’

Thijs stapt net als zijn vader de boot op. Hij is niet bewoond, je kan zo naar binnen kijken. ‘Dat is een beste ruimte.’ Zijn vader kijkt door de patrijspoort. ‘Ik zou het alleen heel anders indelen.’

Thijs kijkt ook de ruimte in. Dus hier wil zijn vader gaan wonen. Hij voelt een steek in zijn maag. Hij slikt een paar keer maar dan barst hij in snikken uit. ‘Ik wil het niet, ik wil niet dat je weggaat.’ Uit wanhoop geeft hij een trap tegen de boot. ‘Je kan het toch nog wel proberen?’

‘Ik heb het al geprobeerd, Thijs, het gaat telkens mis.’

‘Doe het voor mij?’ snikt Thijs. ‘Ik help je. Julia en ik zijn geen ukkies meer, we kunnen jullie toch wel helpen?’

Hij kijkt zijn vader aan en dan ziet hij dat ook hij tranen in zijn ogen heeft. ‘Het is tijdelijk,’ zegt vader.

‘Huur die boot nou nog niet, pap, alsjeblieft. Geef het nog één kans. Pap, doe het niet.’

Vader staart naar het water. ‘Oké, ik geef het nog één kans, maar dat doe ik alleen voor jullie.’

Julia hoort haar broer thuiskomen. Zodra hij in zijn kamer is gaat ze naar hem toe.

‘Wat deed jij nog zo lang in de studio?’

‘Eh… ik was met Eric, we hadden het over morgen.’

Zie je wel, Thijs was helemaal niet bij papa, denkt ze opgelucht.

‘Ik heb over pa en ma nagedacht,’ zegt Thijs voordat Julia doorvraagt. ‘We moeten ze helpen, die ruzies moeten stoppen.’

‘Denk je dat ze anders uit elkaar gaan?’ vraagt Julia angstig.

‘Je weet het niet,’ zegt Thijs. ‘Laten we voorlopig niet moeilijk doen zodat ze geen ruzie over ons krijgen.’

‘Is er niets waar ze samen blij van worden?’

‘Ruziemaken,’ grinnikt Thijs.

Zodra hun moeder roept dat het eten klaar is gaan ze naar beneden. Hun vader leest de krant. Ze kijken elkaar aan. De sfeer lijkt wat beter.

‘Je was laat thuis,’ zegt moeder tegen Thijs.

Normaal gesproken zou Thijs opvliegen. Hoezo laat? Maar nu antwoordt hij heel vriendelijk: ‘Ik heb nog een tijdje met Eric gepraat.’

‘Ah, goulash, lekker,’ zegt vader. ‘Ziet er heerlijk uit, Sonja.’

Thijs ziet hoe zijn vader zijn best doet. De laatste tijd zei hij nooit meer iets aardigs over hun moeders kookkunst.

‘Ik heb je trouwens mijn plannen gemaild voor de verbouwing van de zaak,’ zegt vader. ‘Ik heb er heel lang op zitten broeden en ineens had ik het. Een heel nieuw concept. Daar ben ik iedereen mee voor. Dus mijn angst voor de concurrent is hiermee verdwenen. Nu nog afwachten of ik een krediet krijg bij de bank, maar dat moet haast wel, want dit plan gaat me veel opleveren.’

‘O,’ zegt moeder stroef.

En verder zegt niemand meer iets.

‘Vanavond de generale voor morgen,’ doorbreekt Thijs de stilte.

Yes! denkt Julia. ‘Als jullie mee willen, dan kunnen jullie ons horen spelen,’ zegt ze.

Haar ouders kijken haar verrast aan.

Thijs steekt zijn duim naar Julia op.

‘Dat vind ik een hele eer,’ zegt moeder.

‘Ik ook,’ zegt vader. ‘Maar ben jij het daar ook mee eens, Thijs?’

‘Lijkt me wel gaaf,’ zegt Thijs. ‘Trouwens, één lied gaat over jullie.’

‘Dat is helemaal bijzonder,’ zegt vader.

Als ze na het eten de trap op lopen stoot Julia Thijs aan. ‘Het gaat goed!’ fluistert ze.

‘We hebben ons ook wel heel braaf gedragen,’ grinnikt Thijs.

Julia knikt. Ze moest bijna lachen toen Thijs en zij samen opsprongen om de tafel af te ruimen en de afwasmachine te vullen.

‘Fijn hè,’ zegt Thijs. ‘Wie weet komt het helemaal goed.’ Hij is zo blij dat hij zijn vader heeft gevraagd het nog een keer te proberen.

Julia is ook opgelucht. Voor het eerst vandaag heeft ze zin in morgen. Ze pakken hun spullen voor de repetitie in als ze allebei plotseling als versteend blijven staan.

‘Waarom zou ik mijn broer niet mogen spreken?’ schreeuwt hun vader.

‘Omdat jouw broer je tegen mij opzet. Hij mag mij niet,’ roept moeder.

‘Hoe kom je daarbij?’

‘Dat weet jij zelf ook wel. Jij weet heel goed hoe jouw broer is,’ schreeuwt moeder.

‘Kijk liever naar jezelf, hysterisch kreng…’

‘In je verbouwingsplannen ben ik ook niet geïnteresseerd. Die concurrent lacht je uit, plannen of geen plannen.’

‘Hoe durf je! Teef!’

‘Niet gooien, idioot! O wee als je de vitrinekast raakt, dan…’

Ze horen iets tegen de muur knallen. Gevloek en dan wordt de buitendeur met een klap dichtgeslagen.

Thijs wordt bleek. De laatste kans is verkeken.





11

‘Waarom race je zo?’ vraagt Julia geërgerd als ze met Thijs naar de studio fietst. ‘Ik heb nou al drie keer gevraagd of je langzamer wil rijden.’

‘Wat nou? Moet ik soms als een opoe van tachtig fietsen? Daar heb ik geen geduld voor, sorry hoor.’

‘Ga dan maar vooruit.’ Julia kijkt Thijs na die een sprint trekt. Ze zijn allebei uit hun humeur. Het lijkt ook wel of er nooit een eind aan die stomme ruzies komt. Ze heeft nog snel in de kamer gekeken maar er is niks met de vitrinekast gebeurd. Ze weet hoe gehecht haar moeder aan haar verzameling is. Sommige beeldjes zijn nog van Julia’s opa en oma geweest. Julia zucht. Hoe kan ze straks nou vol overgave zingen? Het is maar goed dat Thijs is doorgereden. Nu ze alleen is wordt ze rustiger. Ze hoort een piepje. Met tegenzin opent ze het appje. Ik ben er vanavond. X Emma.

Ze heeft haar outfit bij zich, maar veel zin om zich om te kleden heeft ze niet. Ze is er niet voor in de stemming.

Terwijl ze de weg oversteekt zou ze het wel uit willen schreeuwen: ik word gek van die ruzies!

‘Kijk je er niet van op dat ik er ben?’ vraagt Eric als Thijs komt binnenvallen.

‘Waar moet ik van opkijken?’ zegt Thijs mopperig.

‘Je vriend, je trouwe makker is op tijd.’

Thijs haalt onverschillig zijn schouders op.

‘Wat is er met jou, man. Hoe kan je nou chagrijnig zijn? We hebben net deze week twee chickies gescoord. Hé, gast!’

‘Daar heb ik dus helemaal geen zin meer in.’ Alsof hij nu niets belangrijkers aan zijn hoofd heeft dan met die twee hikkende geiten naar het feest te gaan. Hij is al blij als hij met die puinhoop thuis kan optreden. ‘Kunnen we niet van ze af?’

‘Wat denk jij nou, man, zo vlak voor het feest? Het is wel mooi mijn buurmeisje, hoor. Nee, dat kan je niet maken, daar is het nu te laat voor.’

‘Hoezo te laat?’

‘Zal ik jou eens wat vertellen?’ Eric geeft Thijs een klap op zijn schouder. ‘Van die Daniëlle kom jij nooit meer af. Hahaha…’

‘Doe normaal!’ snauwt Thijs. ‘Als ik van haar af wil dan doe ik dat.’

‘Nee gast, je zit aan haar vast, wedden?’

‘Ik wil wel wedden: morgen ben ik van haar af. Nog vóór ons optreden, let maar op. Waar wedden we om?’

‘Een rondje, voor de hele band, oké?’

‘Ga jij maar vast sparen.’ Thijs hangt zijn jas over de stoel en gaat naar de wc.

Zodra hij weg is haalt Eric snel Thijs’ mobiel uit zijn zak en stuurt een appje. Daarna stopt hij de mobiel gauw terug.

Roy zit al klaar achter zijn drumstel.

‘Zullen we beginnen?’ vraagt Eric als Thijs binnenkomt. ‘Waar is Julia trouwens?’ Hij heeft het nog niet gezegd of Julia komt samen met Emma binnen.

‘Wauw! Super met die laarzen.’

Julia knikt. Echt blij wordt ze er niet van. Het ergert haar zelfs dat Emma haar haar gaat stylen. Blijf van me af, denkt ze alleen maar. Ze hoopt dat ze zich morgen wat beter voelt.

Roy geeft een roffel op zijn trommel en vraagt poeslief: ‘Kun je mij ook niet stylen?’

‘Dat heeft geen zin,’ zegt Eric. ‘Die smoel van jou verpest alles.’

Julia loopt met haar gitaar naar de microfoon. Zie je nou wel, ze zet helemaal verkeerd in. ‘Sorry,’ zegt ze en ze begint opnieuw. Ze dwingt zichzelf zich te concentreren en dat lukt. De anderen zijn ook in vorm, het nummer swingt door de ruimte. Julia zag er zo tegen op, maar nu voelt ze zich een stuk beter. Wat is muziek maken toch tof! Ze zou nooit zonder kunnen.

Ze willen net het tweede nummer inzetten als de deur opengaat. Thijs hoopt nog even dat het zijn ouders zijn, maar het is Daniëlle. Wel de laatste op wie hij zit te wachten.

‘Sorry,’ zegt Julia. ‘Dit is een gesloten repetitie.’

‘O ja?’ Daniëlle leunt eigenwijs tegen de deur. ‘Thijs stuurde me toevallig een appje of ik meteen wilde komen.’

‘Belachelijk!’ zegt Julia. ‘Dat kan Thijs niet in zijn eentje beslissen.’ Ze vindt het ook lastig voor Emma. Wat moet ze met die vriendin van Thijs? Als ze het van tevoren had geweten had ze haar gewaarschuwd. En ze vindt het ook nogal klef van haar broer.

‘Sorry, ik ben het helemaal met Julia eens,’ zegt Roy. ‘We kunnen wel allemaal onze geliefde meenemen. Als ik dat zou doen, dan zitten hier wel zeventig chickies.’

Thijs is sprakeloos. Hij heeft haar niet geappt. Zou ze glashard liegen?

‘Goed dan,’ zegt Daniëlle. ‘Ik ga al, maar het is heel stom van jullie. Jullie moeten het zelf weten. Dan maar geen stuk in de krant.’

‘Wat bedoel je?’ vraagt Eric.

‘Mijn neef is journalist bij Oor. Hij doet altijd alles voor me. Ik heb hem gevraagd of hij morgen wil komen om een stuk over jullie te schrijven. En hij zei ja.’

Het valt stil. Ze kijken haar met grote ogen aan.

‘Nee!’ roept Roy.

‘Meen je dat?’ vraagt Eric.

‘Hij wilde morgen komen,’ zegt Daniëlle. ‘Heel jammer voor jullie dat het niet doorgaat.’

‘Wacht even,’ zegt Eric. ‘Je hoeft niet meteen weg. Superaardig van je dat je je neef hebt gevraagd. Oor is niet niks.’

‘Jullie hebben het aan Thijs te danken.’

Thijs kijkt stiekem op zijn mobiel. Er is inderdaad een appje verstuurd.

Lieve Daniëlle, ik mis je nu al en kan niet wachten tot morgen. Kom naar de studio alsjeblieft.

Wie heeft hem dit geflikt?

‘Geweldig!’ hoort hij om zich heen. ‘Te gek! In Oor nog wel. We geven morgen alles zodat hij een vet stuk over ons schrijft.’

Daniëlle komt naar Thijs toe en slaat een arm om hem heen. ‘Ik ben zo blij met je romantische berichtje.’

‘Hallo hallo!’ roept Eric. ‘We gaan aan het werk. En daarna geeft onze Thijs een rondje.’

Thijs komt de studio in met zijn mobiel nog tegen zijn oor.

‘Ze willen hem repareren, we mogen meteen komen. Die man denkt dat er alleen een onderdeeltje vernieuwd moet worden.’

Julia trekt gestrest haar jas aan. Tijdens het laatste nummer van de repetitie begaf de microfoon het en morgen is het optreden.

‘Laten we hopen dat ze het ding kunnen maken.’

Thijs pakt de microfoon en stopt hem in zijn tas. ‘Hoe gaan we?’ vraagt hij als ze buiten staan.

‘Binnendoor natuurlijk, dat is het snelst.’ Julia zit al op haar fiets. Ze schrok zich dood toen ze net oefende en er een vervormd galmend geluid uit de microfoon kwam. Nog een geluk dat ze maar met z’n tweetjes waren, anders was iedereen in paniek geraakt.

‘Wat als ze hem niet kunnen maken?’ vraagt Julia.

‘Dan moeten we pa lief aankijken,’ zegt Thijs. ‘We kunnen niet zonder microfoon.’

Thijs rijdt naast Julia. Gisteren reed ik hier met papa, denkt hij. Straks komen ze langs die fokking boot. Raar dat zijn zus van niks weet.

‘Leuk al die woonboten hè,’ zegt ze.

Thijs reageert niet.

‘Het lijkt mij best gaaf om later op een woonboot te wonen.’

‘Superservice dat we meteen langs mochten komen van die gast,’ zegt Thijs gauw. Maar Julia heeft het maar over die boten. Ze rijden het bruggetje over. Thijs ziet het woonschip liggen.

‘Die is vet!’ Julia wijst naar het woonschip.

Wát? Het bord is weg! Gisteren stond het er nog, TE HUUR. Thijs schrikt zo dat hij bijna tegen zijn zus botst.

Julia slaat op Thijs’ schouder. ‘Jeetje, voor jou is het zo te zien niks. Je ziet spierwit, volgens mij ben je nu al zeeziek.’





12

De voltallige band staat achter het podium te wachten. Nog een paar minuten en dan moet de dj plaatsmaken voor hen. De voorzitter van het schoolbestuur zal hen aankondigen. Het podium is al gereed. Hun instrumenten staan er en de microfoon hebben ze uitgetest en die doet het weer.

Het is hun eerste echte optreden, ze vinden het best spannend. Van tevoren waren ze nog zo rustig, maar nu het eenmaal zover is… Eric laat zijn handen zien. Ze zijn helemaal nat van de stress. Julia neemt nog een paar slokken water en Roy, die normaal gesproken de meeste praatjes heeft, staat te trillen op zijn benen. Julia kijkt naar haar broer. Thijs lijkt nog het meest relaxed van hen allemaal. Het lijkt wel of hij er niet helemaal bij is met zijn hoofd. Hun vader belde af voor het avondeten. Thijs zat maar naar de lege stoel te staren. Zij vond het wel lekker rustig, even geen ruzie.

‘Is die neef van Daniëlle er al?’ vraagt Thijs.

‘Nee,’ fluistert Eric. ‘Die komt niet. Ze durfde het niet tegen jou te zeggen, hij was helemaal niet van plan om te komen, hij nam haar in de maling. Dat zei ze.’

‘En dat moeten wij geloven? Daarom heb ik die bitch niet gedumpt en een rondje moeten geven?’

‘Ja, nog bedankt, het smaakte goed.’

De dj geeft aan dat dit het laatste nummer is. Nu moeten ze op! Nu gaat het gebeuren. Vannacht droomde Julia dat er geen geluid uit haar keel kwam. Het was zo’n afgang. Ze stond maar op het podium en er kwam niks. Ze werd uitgejoeld, afschuwelijk, badend in het zweet werd ze wakker.

De voorzitter van het schoolbestuur stapt het podium op.

‘Zoals jullie misschien weten hebben de Raven ons vanavond in de steek gelaten. Gelukkig hebben we Vuurwerk bereid gevonden hun plek in te nemen. Ik wil dan ook een heel groot applaus voor Vuurwerk!’

Vol verwachting stappen ze het podium op. Maar in plaats van gejuich of geklap horen ze gemopper. Er klinkt zelfs boegeroep. Julia heeft de neiging om om te draaien en ervandoor te gaan.

‘We zullen ze eens iets laten horen,’ zegt Roy. En hij slaat de eerste maten van het nummer. Julia valt in. Ze ziet jongeren weglopen. Anderen kijken verveeld naar het podium. Het wordt steeds leger in de zaal. Alleen Daniëlle en Christien staan er nog. Dit is niet bepaald wat ze in hun hoofd hadden. Julia moet moeite doen om door te zingen. Maar dan ziet ze Rutger uit de tekenwinkel en Emma de zaal in komen. Rutger kijkt naar haar. Er gaat een schok door haar heen. Is die knipoog voor haar bestemd? Nu Emma er is krijgt ze haar zelfvertrouwen weer terug en maakt het nummer af. Het blijft stil als het voorbij is. Alleen Daniëlle en Christien joelen en klappen heel overdreven.

‘We want more!’ roept Daniëlle zelfs.

Niemand van de band heeft zin om nog verder te gaan, maar willen ze ooit iets bereiken in de muziekwereld dan moeten ze het optreden afmaken.

Thijs zet het tweede nummer in. Julia begint te zingen.

Wat gebeurt er? Julia’s stem slaat van schrik over. Er komt alleen maar gekraak uit de microfoon. De enkeling die de zaal in loopt wenkt lachend zijn klasgenoten.

‘Nokken!’ roept Thijs. Julia staat met knikkende knieën achter de microfoon. Het lijkt wel een nachtmerrie.

Thijs kijkt naar de voorzitter. ‘Is er iemand op school die hier verstand van heeft?’

‘Helaas niet,’ zegt de voorzitter. ‘Hebben jullie een extra microfoon bij je?’

‘Nee,’ zegt Julia.

De voorzitter stelt voor hen af te kondigen als Rutger het podium op klimt. ‘Mag ik even kijken?’

Als een ware technicus maakt hij de microfoon open. ‘Volgens mij is hier niks mis mee,’ zegt hij. ‘Ik denk dat het in de versterker zit.’ Terwijl hij wegloopt raakt hij even Julia’s hand aan. Het ging vast per ongeluk, denkt Julia, maar er schiet toch een warme prikkel door haar lichaam.

‘Ah,’ zegt Rutger na een paar minuten. ‘Ik heb het al gevonden.’

Hij is nog even bezig en dan geeft hij hun het teken dat ze kunnen spelen.

Ze weten niet zo goed meer voor wie, maar Julia kondigt toch het laatste nummer aan.

‘Dit heet “Liefde”,’ zegt ze. Thijs ziet Daniëlle naar hem wijzen. Dat had je gedacht, denkt hij. Nu die journalist toch niet komt opdagen, wil hij zo snel mogelijk van haar af zijn. Een korte intro van haar gitaar en Julia begint te zingen. Dit lied slaat meteen aan. Nieuwsgierig komen leerlingen luisteren. Julia is nog niet eens klaar met het eerste couplet en de zaal loopt vol. Vooraan ziet Julia een man vol belangstelling staan luisteren. Het lijkt haar geen leraar. Vol overgave zingt ze het nummer waar ze zo trots op zijn. De begeleiding van de band is ijzersterk. Ze heeft de laatste woorden nog niet gezongen of er barst een applaus los. Stralend kijken de bandleden elkaar aan. Ze moeten plaatsmaken voor de dj, maar wat eerst een afgang leek, eindigt als een succes.

‘Hé dude,’ zegt Roy tegen Eric. ‘We hebben het toch mooi geflikt.’

De man die vol aandacht luisterde komt naar hen toe. ‘Ik dacht hier eigenlijk de Raven aan te treffen. Ze zijn een van de bandjes die ik op het oog heb om in de toekomst te managen. Maar in jullie zit ook potentie. Dat laatste nummer, die kant moeten we op.’

‘We?’ Wat bedoelt hij daarmee?





13

De volgende morgen vertellen Thijs en Julia het verhaal over de manager aan hun moeder. Ze hadden gedacht dat ze net zo enthousiast als zij zou zijn, maar ze kijkt hen bezorgd aan. ‘Wie is die man precies?’

‘Dat zeggen we toch,’ zegt Thijs. ‘Hij is manager en hij zoekt bandjes waar hij iets in ziet. Ons dus.’

‘Wat kijk je nou?’ zegt Julia. ‘Je bent helemaal niet blij voor ons.’

Moeder zet het espressoapparaat aan. ‘Ik gun het jullie van harte,’ zegt ze. ‘Maar ik vraag me alleen af wie die man is. Klopt het wel? Je hoort tegenwoordig zulke rare verhalen.’

‘Hij was op het schoolfeest, mam. Ze laten daar heus niet zomaar iedereen binnen.’

‘Toch wil ik niet dat jullie alleen met die man afspreken. Zorg dat je altijd met z’n tweeën bent.’

‘Dag mam!’ Wat een gezeur. Ze lopen naar boven. Maar het zit hun toch niet lekker. Stel je voor dat hun moeder gelijk heeft en die man maar wat heeft staan liegen.

‘Mam heeft wel gelijk,’ zegt Julia, ‘we weten niets van hem. Alleen zijn naam.’

Thijs zet zijn laptop aan. Jaap Ooievaar, googelt hij.

‘Hier!’ zegt Julia. ‘Dit is ’m!’ Hij heeft een eigen website die er heel professioneel uitziet. Ze leest hardop wat er staat.

‘Hij heeft ook met de Boyzz gewerkt,’ zegt Thijs. ‘Die zijn hartstikke beroemd geworden. En kijk eens, vorige week was hij nog bij 3FM!’

‘Yes!’ roept Julia opgelucht. ‘Het is niet zomaar een of andere gek die naar ons toe is gekomen.’

‘We zullen wel eerst een paar kneitergoeie nummers moeten schrijven,’ zegt Thijs.

‘Meteen beginnen?’ Julia kijkt haar broer aan.

Thijs knikt. ‘Hoe eerder we naar die gast toe kunnen des te beter.’

‘Waar moet-ie over gaan?’ Ze brainstormen een tijdje maar ze komen er niet uit. Telkens als ze een idee hebben verwerpen ze het weer. Het is ook moeilijk om het laatste lied te evenaren en dat zal toch moeten.

Thijs kijkt wat voor zich uit. Hij heeft zijn dag niet. Hij zit maar met zijn hoofd bij Emma. Het deed hem best veel om haar met die Rutger te zien. Thijs had stiekem gehoopt dat ze een of andere eikel aan de haak had geslagen. Maar hij vindt Rutger een toffe gast die er nog goed uitziet ook. Hij kan het wel vergeten dat Emma het met hem uitmaakt. De kans dat ze ooit iets met hem wil, is voorgoed verkeken.

‘Zo wordt het niks,’ zegt Julia geërgerd. ‘Jij bent er niet bij met je kop, dat zie ik toch. Ik weet het wel, jij zit maar aan die chick te denken. Als het zo moet, dan hoop ik dat het snel uit is.’

‘Ik denk helemaal niet aan Daniëlle.’ Thijs staat op en loopt door zijn kamer heen en weer. ‘Dat hele tutje kan me niks schelen.’

‘En je was zo verliefd?’

‘Helemaal niet, denk je nou echt dat ik op zo’n type verliefd ben?’

‘Hè?’ Julia snapt er niks meer van. ‘En je zei…’

‘Ik nam je in de maling, zus. Dat je daar in bent getrapt, lekker naïef.’

‘Nee, jij bent zeker niet naïef, nou wordt-ie mooi. Die bitch heeft je voorgelogen over haar neef die zogenaamd journalist bij Oor is.’

‘Hou op over die Daniëlle, ze is het niet waard om over te praten, die leugenaarster.’

‘Ik heb opeens wel een idee voor een nieuw nummer,’ zegt Julia blij. ‘We maken een liedje over bedrog.’

‘Yes!’ Thijs is meteen enthousiast. ‘Dank je wel, Daniëlle, dankzij jou gaan wij een hit scoren. We dragen hem aan haar op.’

‘Grapje,’ lacht Thijs als hij Julia’s gezicht ziet.

Ze beginnen vol goede moed aan hun nieuwe nummer, maar het valt ze niet mee er iets pakkends van te maken. Ze hebben wel iets, maar ze zijn er nog niet tevreden over.

Thijs hoort een piepje.

‘Roy weer,’ zegt hij. ‘Of we onze nieuwe nummers willen sturen.’

‘Die denkt zeker dat we de liedjes er zo even uitpoepen,’ zegt Julia. ‘We hebben er tien, moet je zeggen. Kies er maar een paar uit.’

‘Laten we eerst iets eten,’ zegt Thijs. ‘Misschien lukt het dan wel.’

Ze gaan de trap af. Julia wil haar moeder vertellen dat ze Jaap Ooievaar hebben gegoogeld en hoe bijzonder hij is. Maar ze schrikt als ze beneden komt. Wat is er met haar moeder? Ze ziet spierwit.

Als ze de kamer in komen zien ze tot hun verbazing hun vader bij het raam staan. Hij komt nooit thuis om te lunchen.

‘Ik ben hier omdat ik jullie alle twee wilde zien. Ik blijf niet lang. Ik moet jullie namelijk iets heel verdrietigs vertellen. Het is niet alleen verdrietig voor jullie maar voor ons alle vier.’

Thijs verbleekt. Dus toch, denkt hij.

Julia gaat naast haar broer op de bank zitten.

‘Jullie moeder heb ik het net verteld.’

Dus daarom ziet mam zo wit, denkt Julia. Ze is bang voor wat er gaat komen.

‘Jullie hebben ook gemerkt dat het de laatste tijd niet gaat tussen mama en mij. Het is beter voor ons allemaal als ik een tijdje wegga.’

‘Nee!’ Julia geeft van schrik een gil. ‘Dat is helemaal niet beter voor ons.’

‘Ik snap dat je schrikt,’ gaat vader verder, ‘maar we zullen toch realistisch moeten zijn. Wat niet gaat, gaat niet. Ik heb een woonboot gehuurd.’

Julia kan het niet geloven. Ze heeft het gevoel alsof ze in een film speelt.

‘Jullie moeten niet denken dat mam en ik gaan scheiden. Ik neem een time-out, zo moet je het zien.’

‘Dit wil ik niet!’ Julia begint te huilen.

‘Het is kut!’ roept Thijs uit. ‘Waarom doen jullie dit?’

‘Jullie vader wil weleens een avontuurtje,’ zegt moeder. ‘Ik heb het wel goed aangevoeld, er is een ander in het spel.’

‘Mens, hou toch eens op!’ schreeuwt vader.

‘Jij gaat daar heus niet alleen wonen,’ roept moeder. ‘Je kruipt bij een of ander wijf met een boot.’

‘Ik denk dat we nu beter kunnen stoppen met praten,’ zegt vader. ‘Jullie moeder heeft weer een van haar hysterische aanvallen.’

‘Wacht maar tot dat wijf erachter komt hoe je werkelijk bent, dan hoeft ze je niet meer.’

‘Er woont helemaal niemand op die boot!’ schreeuwt vader.

‘Man, lieg niet zo! Daar heb je toch al die weken op aangestuurd, dat je nu bij haar in kunt trekken?’

‘Het is niet waar!’ roept Thijs uit. ‘Die boot is helemaal leeg.’

‘Thijs!’ roept vader als Thijs op zijn fiets wil springen. ‘Thijs, ga er nou niet vandoor, jongen.’

Thijs kijkt zijn vader aan. ‘Ben je dan niet kwaad op me?’

‘Waarom zou ik kwaad op jou moeten zijn?’

‘Omdat ik me versprak, ik zou mijn mond houden.’

‘Je kwam voor me op,’ zegt vader. ‘Het is de schuld van je moeder, niet van jou.’

Hij doet het portier van zijn auto open. ‘Stap in, we gaan even uitwaaien aan zee.’

Zijn vader start de auto en zet een cd op. Thijs is allang blij dat ze niet hoeven te praten.

Een kwartier later zitten ze naast elkaar op een duintop. Ze staren naar de zee.

‘Mooi hè, die vissersboten,’ zegt vader.

‘Ga jij meteen op je boot wonen?’

‘Nee, dat kan niet. Ik ga hem eerst verbouwen. Tot die tijd slaap ik in het magazijn.’ Hij slaat een arm om Thijs heen. ‘Het is verdrietig, jongen, maar aan alle nare dingen zit ook een mooie kant. Ik heb nog nooit alleen gewoond. Misschien is het wel goed voor me. En trouwens, helemaal alleen ben ik niet.’ Hij knijpt in Thijs’ arm. ‘Weet je wat ik van plan ben? Ik wil een bootje kopen en dat leg ik ernaast. Dan kunnen we varen. Picknickmand mee, ergens aanleggen op een mooie plek. Hé, wat denk je ervan? En jij mag ook weleens varen met de band. Livemuziek op het water. Maar eerst klussen. Zal ik je wat laten zien?’ Hij haalt een tekening uit zijn zak. ‘Zo is de boot nu. En zo wil ik hem hebben. Ik heb toestemming van de eigenaar gekregen om dat wandje eruit te slopen. Ik heb geluk dat ik zelf handig ben en misschien krijg ik wel hulp. Ziet er goed uit, toch?’



‘Nou,’ zegt moeder en ze gaat naast Julia op de bank zitten. ‘Heb ik het niet gezegd? Je broer wist hier dus van. Die twee spelen onder één hoedje. Thijs heeft die boot gezien en wij wisten van niks. Ik heb het aangevoeld, lieverd. Vrouwelijke intuïtie.’

Julia staart in shock voor zich uit. Thijs wist ervan, gaat het maar door haar hoofd. Hij is bij die boot geweest en hij heeft mij niks verteld. Ze heeft het gevoel alsof haar hele wereld is ingestort. Alles draait, ze voelt zich ziek.

‘Dit had ik je zo graag bespaard.’ Moeder slaat een arm om haar heen. ‘Luister, lieverd, wij laten ons niet kapotmaken. Wij gaan het redden.’

‘Hou op!’ Julia rukt zich los, rent de kamer uit naar boven en laat zich snikkend op haar bed neervallen. Haar broer van wie ze zoveel houdt heeft haar bedrogen. Dit is nog duizend keer erger dan een vriendje dat je bedriegt. Ze kan het nog steeds niet geloven, maar het is zo. Hij heeft niets tegen haar gezegd en ook pap heeft haar erbuiten gehouden. Alsof hij niet ook háár vader is.

Julia heeft zich nog nooit zo alleen gevoeld.

Ze hoort voetstappen op de trap. De deur van haar kamer gaat open en haar moeder gaat naast haar op bed zitten en strijkt over Julia’s wang.

‘Mam!’ Julia pakt angstig haar moeders hand. ‘Ik heb alleen jou nog,’ zegt ze.

Ze voelt haar moeders tranen op haar hand druppen.

‘Wij vechten ons hier samen doorheen,’ zegt moeder met een gebroken stem. ‘Hoor je wat ik zeg? Wij samen.’

Julia verbreekt de verbinding. Het was fijn om even met Emma te praten. Nou ja, praten? Ze heeft aan een stuk door tegen Emma door de telefoon gerateld. Het hele verhaal heeft ze er in één keer uit gegooid. Maar ze voelt zich nog steeds vreselijk. Ze is vooral kwaad. Het verdriet over het feit dat hun vader bij hen weg wil, wordt overspoeld door haar boosheid op Thijs.

Ze ijsbeert door haar kamer. Het liefst zou ze tegen Thijs schreeuwen: hoe kon je dit doen? Maar Thijs is er niet, de lafaard durft haar niet eens onder ogen te komen. Hij had allang bij haar moeten zijn om zijn gedrag uit te leggen, hoewel er niks uit te leggen valt. Verdomme! Ze geeft een trap tegen haar bed. Ze moet iets met haar gevoelens. Ze zijn zo heftig.

Ze gaat achter haar laptop zitten en leest de tekst van het liedje dat ze vanochtend met Thijs heeft geschreven. Het raakt niet, het is veel te bedacht, er zit geen gevoel in. Ze kan het net zo goed wegdoen. Hoe vaker ze het leest, hoe slechter ze het vindt. Zij weet nu hoe je je werkelijk voelt als je bent bedrogen.

Ze begint te schrijven. De zinnen rollen er achter elkaar uit. Het gaat vanzelf. Al haar frustratie en verdriet van deze dag stopt ze erin. Er zit nog wel geen muziek onder, maar ze móét het zingen. Ze gaat midden in de kamer staan. De tekst legt ze voor zich en ze zingt en begeleidt zichzelf op de gitaar. Het komt uit de grond van haar hart. Ze zingt het lied steeds opnieuw. Dan pakt ze haar mobiel en neemt het liedje op. Als ze klaar is luistert ze naar de tekst. Dit is ’m! denkt ze blij. Ik heb er weer een.





14

In een flits ziet Julia het voor zich als ze moet wachten voor het stoplicht. Stel je voor: ze komt zo binnen bij Roodkapje en Thijs staat daar doodleuk te poolen, alsof er niks is gebeurd. Ze weet niet wat ze dan doet. Misschien vliegt ze hem wel aan waar iedereen bij is en scheldt ze hem voor van alles uit. Ze wil niet dat iedereen hiervan weet en daarom besluit ze dat als Thijs binnen is, ze meteen weer om zal keren.

Ze voelt de spanning in haar lichaam als ze bij Roodkapje aankomt. Emma’s fiets staat er al, maar Thijs’ fiets ziet ze niet. Dat zegt niet alles, want hij kan heel makkelijk zijn komen lopen. Ze doet de deur open. Haar hart bonst. Emma zit op hun lievelingsplek en zwaait. Achterin ziet ze Roy staan poolen. Tot haar opluchting staat Thijs er niet bij.

Emma staat op en omhelst haar.

‘Ik trakteer,’ zegt ze als Julia zit. ‘En weet je wat ik heb bedacht? We hebben het nergens meer over. Jij gaat vanmiddag lol maken met je vriendin, dat is wat je nodig hebt.’

Julia vindt het heerlijk. Dat is zo fijn van Emma, ze kan heel goed luisteren en daarna is het ook klaar voor haar.

‘Dus het is verboden om het woord “ouders” te noemen,’ zegt Emma.

‘En “Thijs” al helemaal niet,’ voegt Julia eraan toe.

Julia twijfelt wat ze zal bestellen. ‘Doe mij maar een cola,’ zegt ze tegen de barman die de bestellingen opneemt.

‘En een breezer,’ zegt Emma.

Emma bestelt nooit zomaar een breezer. Heeft ze soms iets te vieren? denkt Julia. Zou ze met Rutger hebben gezoend? Julia merkt dat ze het moeilijk vindt. Toch wil ze het weten.

‘Is er iets tussen jou en Rutger?’ vraagt ze zo voorzichtig mogelijk.

‘Ja,’ zegt Emma. ‘We hebben heel lang gezoend en hij heeft verkering aan me gevraagd. Hij zei dat hij al heel lang verliefd op me is. Ik heb ja gezegd.’

‘Goh, leuk voor je.’ Julia slaat haar ogen neer.

‘Haha,’ lacht Emma. ‘Ik zit je te pesten. Wij hebben helemaal niks. Dacht je dat ik niet had gemerkt dat jij hem leuk vindt?’

‘Hij is veel te knap,’ zegt Julia. ‘Hij kan iedereen krijgen.’

‘Julia, durf het nou gewoon toe te laten. Niet alle jongens zijn zoals Max.’

Julia kijkt weg.

‘Rutger vindt jou ook leuk.’

Julia verslikt zich in haar cola.

‘Eng hè?’ plaagt Emma. ‘Dat heb je zelf toch ook wel gezien?’

Julia kijkt haar vriendin aan. Zou die knipoog dan toch echt zijn geweest?

‘Volgens mij passen jullie wel bij elkaar,’ zegt Emma. ‘En hij vindt jou een megatalent.’

Julia wordt rood.

Emma pakt haar handen. ‘Wacht maar af, hij gaat vast werk van je maken, wedden?’

‘Nu houden we erover op,’ zegt Julia, maar ze voelt vlinders in haar buik.

‘Moet je Roy daar nou weer zien staan,’ zegt Julia vlug.

‘Heb je hem gisteravond bezig gezien?’ lacht Emma. ‘Hij voelde zich zo cool. Hij stond erbij alsof hij Michael Jackson was.’

‘Hij wil zo graag verkering,’ zegt Julia. Ze kijkt naar Roy die contact probeert te maken met twee meisjes, maar ze zien hem niet staan. ‘Geef je mobiel eens? Jouw nummer heeft hij niet. We sturen een appje.’

Emma is er meteen voor in. ‘Wat zullen we schrijven?’

‘Ik weet het al.’ En Julia tikt het in. Hi Dude, ik heb je gisteravond op het feest zien spelen. Ik krijg je maar niet uit mijn hoofd. Wat ben jij een lekker ding. Ik zou wel met je willen daten. Ze kijkt Emma aan. ‘Hoe heet ze?’

‘Shirley.’

Ze moeten nu al lachen.

‘Niet kijken,’ zegt Emma.

Ze krijgen net een schaaltje bitterballen voor hun neus als Emma een appje terugkrijgt.

‘En?’

‘Yes!’ zegt Emma. Ik wil wel met je daten. Waar?

‘Hier in Roodkapje,’ fluistert Julia.

Het duurt niet lang of ze krijgen antwoord. Ik ben toevallig in Roodkapje, als je nu kan komen?

Doe ik.

Hoe kan ik je herkennen?

Emma en Julia komen niet meer bij. ‘Hij heeft niks door, die sukkel.’

‘Zoek een foto…’ zegt Emma. ‘Geef hier.’ Ze zoekt op internet. ‘Deze?’

‘Yes!’ zegt Julia als ze een plaatje van de Boze wolf ziet.

Ze sturen weer een app en kijken hoe Roy reageert. ‘Haha, zijn gezicht…!’

Slap van de lach hangen ze over hun tafel. ‘Hallo!’ Ze zwaaien naar Roy.

‘Jullie bitches!’ roept Roy. ‘Wacht maar, ik pak jullie terug.’





15

Op de overloop botst Thijs bijna tegen Julia op. ‘Hi zus.’

Julia geeft geen reactie.

‘Zeggen we niks?’ vraagt hij.

‘Moet dat dan?’ Julia loopt door naar haar kamer.

‘O, ik snap het al, je bent kwaad op mij.’ Thijs gaat op haar bed zitten. ‘Ik heb die ellende tussen pa en ma niet bedacht, hoor.’

‘Nee, maar jij wist dat pap weg zou gaan.’

‘Alsof ik zo blij ben met die voorkennis. Ik heb er niet om gevraagd, papa heeft het me verteld, een dag voor ons optreden. Je mag me wel bedanken dat ik mijn mond heb gehouden.’

‘Hoezo?’

‘Jij had een fijne avond, maar ik kon daar staan spelen met dat ellendige bericht in mijn kop. Daar had jij geen last van. Ik weet zeker dat je niet eens had kunnen zingen als je het had geweten, denk je niet?’

‘Je hebt het voor me verzwegen, daar ben ik pissed om.’

‘Ik vertel je toch waarom? Van pap mocht ik niks zeggen.’

‘Nou en?’

‘Ik dacht ook aan de band. Jij vindt toch ook dat de band voor gaat? We hadden een optreden.’

‘Toch had ik het willen weten.’

‘Wees maar niet jaloers. Van mij had jíj mee gemogen naar dat fokking woonschip. Wat zeik je verdomme nou tegen mij? Pap gaat bij ons weg, realiseer je je wel wat dat betekent?’

Thijs slaat zijn handen voor zijn gezicht en begint te huilen.

Julia kijkt naar haar broer. Zo verloren heeft ze hem nog nooit gezien. Ze gaat naast hem zitten en dan voelt ze opeens ook haar eigen verdriet. Hun vader gaat bij hen weg… Ze slaat een arm om haar broer heen.

‘Gelukkig is het maar tijdelijk,’ zegt Julia.

‘Lekker vroeg ben je,’ zegt Thijs als Julia ’s morgens met haar gitaar zijn kamer binnenkomt.

‘Ik moet je iets laten horen.’

Thijs zucht. ‘Ik krijg net een appje van Daniëlle. Ze denkt echt dat we iets hebben. Ik moet haar even uit de droom helpen.’

‘Toch niet zo!’ zegt Julia verontwaardigd als Thijs terug wil appen. ‘Echt iets voor jongens om zich er zo vanaf te maken. Zoiets moet je persoonlijk zeggen. Je ziet haar straks toch als je op die school de versterker gaat ophalen.’

‘Daar is Daniëlle toch niet?’

‘Ja, ze is er wel. Ik hoorde van Emma dat ze de aula moeten opruimen.’

‘Oké.’ Thijs stopt zijn mobiel weg. ‘Laat horen.’

‘Ik heb een liedje geschreven.’

‘Vannacht?’

‘Nee, gisteren. Ik had ineens inspiratie. Luister je?’

Als Thijs knikt begint ze te zingen.

‘Vet!’ roept Thijs enthousiast uit. ‘Wat een supergoeie tekst. Hij gaat dwars door je hart. Dit kan je nooit hebben verzonnen.’

‘Nee, dat klopt.’

‘Heeft iemand je pijn gedaan, dat je dit zo goed kan verwoorden?’

Julia knikt.

‘Wie?’ Thijs wordt rood van kwaadheid. ‘Ze moeten niet aan mijn zus komen.’

‘Doet er niet toe.’

‘Vertel op, wie heeft dit geflikt?’

‘Ik zei toch dat het er niet toe doet.’

‘Dus ik ken hem, anders durfde je het wel te vertellen.’

‘Hou maar op, ik zeg toch niks.’

‘Ik kom er wel achter.’ Thijs pakt het papier en leest de tekst nog eens. ‘Dit nummer is supergoed! Gefeliciteerd. Knap werk, ik ga er vandaag meteen muziek onder zetten.’ Hij kijkt haar aan. ‘Wil je het echt niet vertellen?’

‘Nee.’

‘Toch niet een boy uit de band, hoop ik?’

‘Thijs, stop.’

Ik kom er wel achter, denkt Thijs als hij naar de school fietst om zijn spullen op te halen. Hij weet niet wie die gast is, maar hij heeft wel iets aangericht bij zijn zus. Die is nog niet klaar met hem.

Als hij aan komt rijden ziet hij Emma de school in gaan. Aha, die kan het hem vast vertellen. Emma en Julia kletsen alles aan elkaar door.

‘Emma!’ roept hij.

Emma wordt rood als ze zich omdraait en Thijs ziet.

‘Ik moet je iets vragen.’

Ze lacht even. ‘Vraag maar.’

‘Mijn zus heeft gisteren een geweldig nummer geschreven. Het gaat over bedrog. Een of andere gast heeft haar bedrogen. Weet jij wie dat heeft geflikt?’

‘Vraag dat maar aan Julia.’

‘Dat is het juist, ze wil het niet zeggen. Ze kent me, dit pik ik niet.’

Emma wordt rood. ‘Sorry, maar ik kan het ook niet zeggen.’

Opeens staat Daniëlle voor zijn neus. Hij heeft haar niet eens zien aankomen.

‘Moet jij niet opruimen?’ Daniëlle kijkt Emma hooghartig aan.

Thijs trekt verbaasd zijn wenkbrauwen op.

‘Je hoeft Thijs niet in te palmen, hoor, want hij is al van mij.’

Emma slaat haar ogen neer en wil weglopen.

‘Doe niet zo belachelijk,’ zegt Thijs kwaad tegen Daniëlle. ‘Ik ken Emma al veel langer dan jou. En even voor de duidelijkheid, jij en ik hebben helemaal niets samen.’

Daniëlle gaapt hem stomverbaasd aan. ‘Grapje zeker?’

‘Net zo geinig als die neef die over ons zou schrijven.’

‘Maar goed dat hij niet over jullie heeft geschreven. Die fokking band van jullie stelt niks voor. En dan heb ik het niet eens over dat valse geluid dat uit die synthesizer van jou komt. Als je dat muziek noemt…’

Ze draait zich om en loopt weg. Thijs begint hard te lachen. ‘Wat een belachelijke bitch.’

‘Jullie hadden toch iets?’ vraagt Emma.

‘Welnee,’ zegt Thijs.

‘Maar Julia zei…’

‘O, mijn zus weer. Ik zag hoe erg ze Daniëlle vond en toen wilde ik haar fokken.’

‘Emma!’ roept iemand van haar klas. ‘We gaan beginnen!’

‘Ik moet aan het werk,’ zegt ze.

‘Toffe gast trouwens, die vriend van je,’ roept Thijs haar na.

Emma draait zich om. ‘Rutger is…’

Ze wordt meegetrokken.

Ja hoor, denkt Thijs. Rutger is great. Dat hoef ik niet te horen.



‘En? Wat vind je ervan?’ Thijs kijkt Julia vol spanning aan. Hij heeft haar net de muziek onder het liedje laten horen.

‘Die solo op de synthesizer vind ik ijzersterk.’

Gelukkig! Thijs voelde zich een beetje beschaamd. Hij heeft nog nooit zo’n lange solo voor zichzelf in een nummer geschreven.

‘Je gelooft het,’ zegt Julia. ‘Je voelt de woede. Goed gedaan, hoor.’

Thijs is trots. ‘Dat is mijn eigen woede. Ik ben nog steeds giftig op die gast die jou dat geintje heeft geflikt.’

Julia schiet bijna in de lach. Hij heeft echt geen idee dat hij een solo over zichzelf heeft geschreven.

‘En wat vind je van de rest?’

‘De melodie is oké,’ zegt Julia. ‘De rest vind ik niet zo sterk, sorry.’

‘Hoezo niet?’

‘Het moet veel strakker, je hebt alles in die solo gestopt. De rest hangt er een beetje bij.’

‘O, ik zal ernaar kijken. Misschien heb je gelijk.’

Thijs buigt zich opnieuw over de muziek.

‘Niet hier alsjeblieft,’ zegt hij geërgerd als Julia’s mobiel gaat.

‘Hi Emma.’ Julia loopt met de mobiel aan haar oor naar haar kamer.

‘Het is uit tussen Thijs en die Daniëlle,’ is het eerste wat Emma zegt. ‘Volgens Thijs is het nooit aan geweest.’

‘Klopt, ben ik helemaal vergeten te zeggen. Sorry, maar het is hier ook zo’n puinhoop.’

‘Maakt niet uit, is Thijs thuis? Dan kom ik straks naar je toe. Nieuwe ronde, nieuwe kansen, haha.’

‘Volgens mij blijft hij thuis.’

‘En Rutger heeft je nummer gevraagd.’

‘Gaat hij me bellen voor een date?’

‘Nee, sorry, hij belde over iets anders. Hij heeft een voorstel, dan kunnen jullie er vast over nadenken.’

‘O,’ zegt Julia teleurgesteld, maar als ze hoort wat Rutger heeft voorgesteld, wordt ze blij.

Ze stormt Thijs’ kamer in.

‘Je stoort, zus, ik ben bezig.’

‘Hier wil je wel voor gestoord worden. Rutger gaat me straks bellen. Hij wil onze technische man worden. Volgens Emma heeft hij flitsende ideeën. Hij heeft ook een mengpaneel en hij zegt dat hij onze band beter kan laten klinken. Wat een mazzel, hè?’

Thijs denkt aan Emma. Het zou geweldig zijn, maar hij ziet het echt niet voor zich om de kersverse lover van Emma bij de band te halen. Dan mag hij zeker elke keer naar dat verliefde stel kijken. Is het niet kinderachtig? denkt hij nog. Maar als hij die twee samen voor zich ziet, weet hij het zeker: hij trekt het niet.

‘Waarom zeg je niks?’ Julia staat ongeduldig in de deuropening. ‘Dit is toch een superaanbod?’

‘Sorry, maar het lijkt me niks,’ zegt Thijs.

‘Grapje?’

‘Nee, menens. Nóg iemand in de band, dat wordt alleen maar gedoe. Heel wat bandjes gaan uit elkaar omdat ze onderling ruzie krijgen. Met ons gaat het goed, we begrijpen elkaar, houden zo.’

‘Bullshit!’ zegt Julia. ‘Alsof Rutger moeilijk gaat doen. Zo’n type is het niet.’

‘Toch lijkt het me niks en ik ben aan het werk, weet je nog?’

‘Jij hebt het niet alleen voor het zeggen, we gooien het in de groep.’ En ze doet de deur dicht.

Belachelijk. Wat die nou weer heeft. Hij is gewoon pissed dat zijn muziek niet goed was, maar deze kans laat ze niet voorbijgaan. Zou Rutger het ook doen omdat hij dan met haar in de band zit?

Ze kan het niet voor zich houden en rent de trap af.

‘Mam, Rutger, de jongen die ons heeft gered met het optreden, wil onze technische man worden.’

Haar moeder zit aan tafel boven een blaadje met getallen. ‘Je hoort niet eens wat ik zeg,’ zegt Julia.

‘Momentje,’ zegt moeder. En ze gaat door met tellen.

‘Wat ben je aan het doen?’ vraagt Julia als haar moeder klaar is.

‘Ik reken uit van hoeveel geld we moeten rondkomen. Het zal niet meevallen. Je vader draagt niet meer bij aan ons huishouden. We zullen van veel minder moeten rondkomen. Ik heb de thuiszorg al gevraagd, maar ze hebben niet meer uren voor me.’

‘Geeft papa helemaal niks meer?’

‘Zoals het er nu uitziet niet, nee.’

‘Maar hij moet toch voor Thijs en mij zorgen?’

‘Ja, maar dat schijnt hem niets te interesseren. Je vader is altijd lastig met geld geweest. En ik ga er niet om bedelen.’

‘Heeft hij het dan niet?’

‘Natuurlijk wel, maar meneer vindt dat hij een peperdure boot moet huren en zijn zaak moet oppimpen. Hij doet alsof hij geen verplichtingen heeft. Hij onttrekt zich aan alles.’

Julia kijkt naar het zorgelijke gezicht van haar moeder. ‘Astrid wil toch dat je haar vaker komt helpen? Waarom doe je dat niet? Wij redden ons hier wel, hoor.’

‘Ja, ze zoekt een huishoudelijke hulp voor anderhalve dag. Maar ik vind het nogal tricky. Dan werk ik zoveel uur zwart. Stel je voor dat iemand me verraadt.’

‘Wie weet dat nou? Thijs en ik zeggen niks. Jij hoeft het toch ook aan niemand te vertellen?’

‘Het zou wel onze redding zijn.’ Moeder zet een stapel borden in de kast. ‘Ik zie niet hoe we anders moeten rondkomen. En Astrid wil het heel graag.’

‘Bel haar op!’ zegt Julia.

‘Oké, ik zal haar bellen. Dus jullie band wordt uitgebreid met een technicus?’ Dan ziet ze Julia’s stralende gezicht. ‘Ah, ik denk dat ik weet waarom jij zo blij bent.’

‘Julia!’ roept Thijs als ze weer boven komt.

‘Meneer had gewenst?’

‘Sorry dat ik zo deed, je had helemaal gelijk. Ik heb het strakker gemaakt. Wil je even luisteren?’

Julia gaat op zijn bed zitten.

Thijs begint te spelen. Julia steekt haar duim op. Ze vindt het meteen goed en ze zingt mee.

‘Yes!’ roept Thijs. ‘Ik heb het door, dan maak ik de rest ook zo strak.’

‘Emma komt vanavond,’ zegt Julia. ‘Dan kunnen we het haar laten horen.’

‘Ja hallo, ik ga niet aan iedereen ons nieuwste nummer laten horen. De band heeft het nog niet eens gehoord.’

‘We laten Emma toch wel vaker naar iets luisteren?’

‘Ja, Emma…’

‘Waar heb je het nou over, man, over wie heb ik het dan volgens jou?’

‘Ze is toch niet meer alleen,’ zegt Thijs. ‘Zo meteen komt hij mee.’

‘Wie? Over wie heb je het?’

‘Dat snap je toch wel?’ Thijs trekt een ander shirt aan. Hij heeft geen zin om er zo stom uit te zien als Emma komt.

‘Ze heeft toch een lover?’ zegt Thijs als Julia hem verbaasd blijft aankijken.

‘Rutger, bedoel je? Emma’s lover? Wie heeft je dat verteld?’

‘Nee, ze gaat zomaar met iemand naar het schoolfeest, nou goed,’ reageert Thijs fel.

‘Dat deed ze dus wel en dat vond ze helemaal niet zo fijn,’ zegt Julia. ‘Ze wilde veel liever met een ander, maar die ging al met iemand. Jammer voor haar, anders had ze misschien wel verkering gehad.’

Shit! denkt Thijs. Ze is dus verliefd. ‘Is ze… is ze op Eric?’

‘Nee, maar die boy zit wel in de band.’

Dus ze is op Roy. Thijs baalt. ‘Maar Roy had toch niemand bij zich?’ zegt hij.

‘Er zit nog een boy in de band. Een hele lieve. Rara, wie kan dat zijn?’ Julia loopt grinnikend weg.

Het duurt even, maar dan dringt het echt tot Thijs door: Emma is verliefd op mij! Wauw! Hij zou het wel uit het raam willen schreeuwen: Emma is verliefd op mij! Hij zet een nummer van U2 op en begint te swingen.





16

‘Mag die muziek wat zachter?’ klinkt Julia’s stem door de muur heen.

Thijs snapt er niks van. Dit nummer vindt ze altijd geweldig. Wat is er met zijn zus?

Hij gaat haar kamer in. Julia zit met een somber gezicht op bed.

‘Ah, ik weet het al,’ zegt hij. ‘Je denkt aan die loser die je pijn heeft gedaan. Waarom vertel je me niet om wie het gaat?’

‘Dat heeft er niks mee te maken. Ik voel me gewoon verdrietig. Om alles. Om mama die geldzorgen heeft, pap die weg is. Hij is ook ineens weg. Ik weet niet eens wanneer ik hem weer zie. Dat is toch raar. Hij laat ons zomaar in de steek.’

‘Onzin,’ zegt Thijs. ‘Je weet toch dat hij voorlopig in zijn magazijn woont? Je kan elk moment naar hem toe. Hoewel, hij zal nu wel op zijn boot zijn.’

‘Mij heeft hij die boot niet eens laten zien.’

‘Ga dan langs.’

‘Ja hallo, ik weet toch niet waar hij ligt.’

‘Dat weet je wel. Je hebt hem gezien toen we de microfoon lieten maken, weet je nog? Over de brug en dan de derde boot. Woonschip de Caledonia. Hij vindt het vast fijn als je komt. Hij zit daar ook maar helemaal in z’n eentje.’

Julia knikt. Dat maakt haar ook zo somber. Ze ziet haar vader steeds in z’n eentje voor zich. Mam kan nog troost zoeken bij hen.

‘Niet piekeren, zus. Huppekee. No guts, no glory. Zeg maar tegen pap dat ik eind van de middag kom helpen.’

‘Eric!’ Thijs pakt zijn mobiel.

‘Mijn zus appt net. Weet je wie naar Londen komt?’

‘Geen idee.’

‘U2.’

‘Vet! Daar moeten we heen.’

‘We mogen bij mijn zus slapen.’

‘Ik heb alleen geen money,’ zegt Thijs.

‘Nee, ik wel, nou goed. Dit mogen we niet missen. Een baantje, gast, niks aan te doen.’

Julia fietst door de stad. Nog geen week geleden fietste ze hier ook met Thijs. Ze hebben nog naar al die woonboten gekeken. En nu woont haar vader op een woonschip.

Ze vindt het best moeilijk om naar hem toe te gaan. Ineens zit hij daar, alleen. Wat zal hij hen missen. Het is tijdelijk, maar toch. Ze mist zijn gezang ’s morgens onder de douche, het is nu zo stil, en ze mist ook zijn grapjes aan tafel.

Haar vader is altijd zo trots op haar omdat ze zo mooi kan zingen. Je moet naar het conservatorium, zegt hij altijd. Hij heeft zelf ook een mooie stem. Vroeger wilde hij zanger in een band worden, net als zij. Zijn ouders gaven geen toestemming en toen is hij maar fotograaf geworden. Hij zegt dat hij altijd spijt heeft gehad dat hij niet voor een zangcarrière is gegaan. Daarom stimuleert hij haar.

Zodra ze de brug over is ziet ze haar vaders auto staan. Achter zijn auto staat een aanhanger vol planken en gipsplaten. Hij is dus op de boot. Julia blijft staan en laadt zich op voor de ontmoeting. Hoe zal ze haar vader aantreffen? Misschien zit hij wel zielig in een hoekje en komt er niks uit zijn handen.

Ik kan hier niet blijven staan, denkt ze en ze haalt diep adem en loopt door. Haar fiets zet ze tegen een lantaarnpaal en ze stapt op de boot. Ze hoort muziek en ze kijkt door het raampje de boot in. Haar vader sloopt fluitend een muurtje. Hij ziet er helemaal niet desperate uit. En zij maar denken dat hij kapot van verdriet zou zijn. In geen tijden heeft ze hem zo vrolijk en energiek gezien. Zo te zien mist hij hen helemaal niet. Hoe kan ze zich zo hebben vergist? Mam heeft gelijk, hij is doodleuk een nieuw leven begonnen alsof zij nooit hebben bestaan.

Ze kijkt naar de aanhanger. Moet je zien wat daar allemaal op ligt. Daar heeft hij dus wél geld voor. Julia wil helemaal niet meer zien hoe haar vader zijn nieuwe leven inricht.

Net op het moment dat ze weg wil lopen, draait haar vader zich om. Ze rent de boot af, springt op haar fiets en racet weg. Het is gemeen, denkt ze. Je hebt ons in de steek gelaten.

‘Julia!’ klinkt de stem van haar vader achter haar. ‘Julia!’ Maar ze kijkt niet om en racet door. Haar mobiel gaat. Ze ziet dat het haar vader is maar ze neemt niet op. Hij blijft maar bellen. Vlak bij het park durft ze pas om te kijken. In de verte ziet ze haar vader fietsen. Hij wuift naar haar maar ze rijdt verder.

Shit! De brug gaat open. Nu moet ze wachten en haar vader haalt haar in.

‘Meisje van me,’ zegt hij hijgend. ‘We moeten praten.’

In het park bij een bankje zetten ze hun fiets neer. Vader trekt haar naast zich. ‘Ik zie mijn meisje op mijn boot staan en in plaats van binnen te komen slaat ze op de vlucht voor haar eigen vader.’

Julia maakt zich los. ‘Jij hebt ons niet meer nodig. Ik zag het toch zelf. Je bent helemaal niet verdrietig omdat je bij ons weg bent. Je fluit zelfs. Je mist ons helemaal niet.’

‘Lieve schat,’ zegt vader. ‘Kijk me alsjeblieft aan. Ik ben heel verdrietig en ik mis jullie elke minuut van de dag. Maar ik heb er niets aan om het slachtoffer uit te hangen. Ik was zo wanhopig nadat ik de beslissing had genomen dat ik mezelf nog met moeite uit bed kreeg ’s morgens. Ik had nergens meer zin in. En toen dacht ik aan de woorden van oom Jaap. ‘Denk erom: je vecht je erdoorheen,’ zei hij laatst. Dat is de reden waarom ik die boot heb gehuurd. Ik moet iets te doen hebben. Iets wat me vreugde geeft.’

‘Dus je woont niet liever op die boot dan bij ons?’

‘Julia!’ Haar vader kijkt haar aan. Ze ziet de pijn in zijn ogen. Een heel diep verdriet. Hij pakt haar vast en dan moeten ze allebei huilen.

‘Jij en Thijs zijn de allerbelangrijkste mensen in mijn leven, vergeet dat nooit. Voor jullie ga ik door. Ik wil jou een beroemde zangeres zien worden en of ik nou thuis woon of op de boot, jullie zitten in mijn hart.’

Julia veegt haar tranen af.

‘Kom je me helpen als ik de boot ga inrichten?’

Julia knikt. Ze legt haar hoofd tegen haar vaders borst. In haar gedachten ziet ze haar moeder kijken en ze gaat gauw rechtop zitten.



‘Je gelooft het niet,’ zegt Julia als Emma haar kamer binnenkomt. ‘Thijs is net weggegaan.’

‘Hè, nee!’ Emma ploft zuchtend op Julia’s bed. ‘Zo wordt het nooit iets. Elke keer als ik kom is hij er niet. En ik heb weer de hele weg hiernaartoe in de stress gezeten. Je weet hoe moeilijk ik dit vind. Ik ga maar een mooi schilderij maken over onbereikbare liefde.’

Julia zou het het liefst vertellen: Thijs weet dat je verliefd op hem bent. Maar ze houdt zich in.

‘Sorry, maar ik kan er ook niks aan doen,’ zegt ze gauw. ‘Hij ging ineens naar Eric. Ze willen naar Londen, naar U2.’

‘Is dat niet heel duur?’ vraagt Emma.

‘Daarom gaan ze solliciteren bij de Appie. Vakkenvullen.’

‘Dan ga ik naar de AH,’ zegt Emma en ze springt al overeind.

‘Nee, nu zijn ze er nog niet. Ik denk over een uurtje. Maar ik ga wel mee, dan wacht je tot hij naar buiten komt.’

‘Met Eric erbij zeker,’ zegt Emma.

‘Nee, je hebt gelijk, dat is niks. We verzinnen wel wat…’

‘Proost.’ Eric stoot zijn glas tegen dat van Thijs. ‘Op onze carrière als vakkenvuller.’

Ze zitten in Roodkapje achter Erics laptop de website van de band bij te werken.

De baas van Roodkapje komt naar hen toe. ‘Jullie zijn toch zo handig met die laptop?’

‘Hij is een echte nerd.’ Thijs wijst naar Eric.

‘Nee hoor, Thijs heeft onze website gebouwd.’

‘Mijn vrouw zit achter,’ zegt de baas. ‘Haar laptop is vanochtend vastgelopen. Ik heb al een uur zitten prutsen, maar ik krijg dat ding niet aan de gang. Willen jullie even kijken?’

Thijs en Eric lopen met hem mee. Ze ontdekken meteen wat er aan de hand is. ‘Dit mag u dus nooit meer doen,’ zegt Thijs en hij legt de vrouw van de baas uit hoe het wel moet.

‘En?’ vraagt de baas.

‘Je zal een nieuwe moeten kopen,’ zegt Thijs met een ernstig gezicht.

‘Niet meer te maken,’ zegt Eric. ‘Gecrasht, noemen we dat.’

‘Shit, er zit ook geen garantie meer op dat ding,’ verzucht de baas.

‘Geintje!’ lacht Eric. ‘Hij werkt weer.’

‘Fantastisch jongens! Jullie krijgen een drankje van me.’

‘Sorry, we moeten weg, we gaan solliciteren als vakkenvullers bij de Appie.’

‘Dat lijkt me nou echt saai werk,’ zegt de baas. ‘En wat vang je daar nou helemaal voor? Jullie kunnen beter een bedrijfje opstarten in de computerbusiness. Je moest eens weten hoeveel ouderen jullie hulp kunnen gebruiken. Als ik jullie was ging ik wel naar de AH maar dan om te flyeren. Wedden dat jullie het druk krijgen?’

Even later komen ze met een zak vol flyers Erics huis uit. ‘Handig hè, zo’n pc,’ zegt Eric.

‘Het was zo gefikst.’ Thijs stapt fluitend op de fiets.

‘Ik kan tot drie uur,’ zegt Eric. ‘Dan moet ik naar training.’

‘Prima,’ zegt Thijs. ‘Ik heb alle tijd.’

‘Jij bent vandaag wel erg vrolijk,’ zegt Eric. ‘Toch verliefd op Daniëlle?’

‘Nee man, ik hoorde van mijn zus dat een superlief chickie verliefd op mij is.’

‘Zo, en wie dan wel?’ Eric moet remmen voor een oude dame die vlak voor zijn fiets de weg oversteekt.

‘Niet jaloers worden.’

‘Vertel nou maar.’

‘Emma.’

‘Emma?’ roept Eric uit. ‘Die is toch met Rutger?’

‘Ze schijnen niks te hebben. Dat vertelde Julia.’

‘En dat geloof jij?’

‘Ja, waarom niet?’ zegt Thijs. ‘Julia zegt het toch niet zomaar.’

‘Dream on. Die zus van jou wil je terugpakken. Niet aan gedacht zeker?’

‘Je bedoelt voor die grap over Daniëlle?’

‘Ja natuurlijk, en jij trapt erin.’ Eric lacht en begint over iets anders. Maar Thijs’ goede humeur is meteen weg. Shit! Eric heeft gelijk. Hoe kan hij zo stom zijn geweest om zijn zus te geloven?

‘Ik voel me wel een beetje maf met die flyers,’ zegt Eric als ze voor de AH staan.

‘Wat is dat nou weer, dan had je het niet moeten doen. Vakkenvullen, nee, dat is fijn.’

Na die domper heeft Thijs geen zin om nog eens naar het geklaag van Eric te luisteren. Gelukkig krijgt hij niet veel tijd om te piekeren. Ze staan er nog geen tien minuten of de eerste klant biedt zich al aan.

‘Zeven vijftig per uur?’ vraagt een oudere man. ‘Hoelang heb je nodig om Facebook op mijn pc te zetten?’

‘Meer dan zeven vijftig wordt het nooit,’ zegt Eric. ‘Als u wilt doe ik het vanmiddag nog.’

‘Loop maar mee,’ zegt de man. ‘Ik woon om de hoek.’

Thijs staat in zijn eentje voor de supermarkt. Hij krijgt heel veel positieve reacties en heeft zelfs al twee afspraken staan. Maar echt vrolijk wordt hij er niet van. Vooral niet als hij bedenkt dat hij al toestemming heeft gegeven dat Rutger hun technische man wordt.





17

Emma en Julia zitten bij het water in het park. Hun lievelingsplek waar ze wel vaker op een goed idee zijn gekomen. Maar deze keer is het wel lastig. Ze hebben nog steeds geen plan voor Emma en Thijs.

‘Hé, daar heb je Roy!’ Julia fluit op haar vingers naar de overkant van het water. Roy zwaait. Een paar minuten later komt hij aangefietst.

‘Ik ben op weg naar de AH,’ zegt hij.

‘Ga je ook solliciteren?’ vraagt Julia.

‘Nee, Eric en je broer hebben mij iets uit te leggen.’

Hij haalt de flyer tevoorschijn. ‘Hier kwam mijn zus mee aan. En dat vind jij goed?’

‘Ik zie dit voor het eerst,’ zegt Julia. ‘Ik wist helemaal niet dat ze dit van plan waren. Wel goed bedacht.’

‘Noem jij dat goed bedacht? En de band dan? Ik dacht dat we hadden afgesproken dat we al onze tijd aan de band zouden geven.’

‘Ze willen samen naar U2.’

‘Ja, dat wil ik ook wel, maar ik moest stoppen met mijn bedrijfje, of weet je dat niet meer? Ik gaf brugpiepers wiskundebijles.’

‘Ja, alleen de meisjes kregen zogenaamd bijles van je,’ zegt Julia. ‘Maar niet in wiskunde.’

‘Ja, en wat dan nog? Ik had een megafanclub kunnen hebben, maar volgens Eric en Thijs zou het ten koste van de band gaan.’

‘Daar zit wat in,’ zegt Julia.

‘Nou ja.’ Roy stapt op zijn fiets. ‘Ik zal ze voor de keus zetten: of dat bedrijf of de band.’

Julia bekijkt de flyer die Roy heeft achtergelaten.

‘Roy moet zich niet zo druk maken,’ zegt Emma. ‘Dat ding ziet er niet uit. Daar komt toch niemand op af.’

‘Ik heb het!’ zegt Julia ineens. ‘We moeten Thijs hierheen lokken.’

‘Hoe denk je dat te doen?’

Julia wijst op de flyer. ‘Even vragen of hij hierheen komt.’

‘Hij herkent je nummer toch?’

‘Niet als ik nummerbescherming instel.’

Julia pakt haar mobiel en kiest het nummer van Thijs.

‘Met Thijs.’

‘Dag Thijs,’ zegt Julia terwijl ze haar neus dichtknijpt. ‘Ik lees op je flyer dat jullie hulp bieden als je problemen hebt met je computer, klopt dat?’

‘Jazeker.’

‘Ik heb nu direct hulp nodig. Ik zit bij het water in het park tegenover het theehuis. Zou je hierheen kunnen komen?’

‘Een ogenblikje, even overleggen met mijn collega.’

Emma zit gestrest met haar laptop op schoot op het bankje in het park. ‘Verberg je nou!’ roept ze tegen Julia. ‘Zo meteen komt Thijs eraan en dan ziet hij je.’

‘Je laptop is uit, hè?’ checkt Julia nog.

‘Ja, ga nou maar.’

Julia duikt achter de bosjes. ‘Zie je me hier?’

‘Ja, je moet iets meer naar rechts.’

‘Zo?’

‘Prima.’

Julia moet in zichzelf lachen. Hoe Emma daar zit, ze trilt van spanning. ‘Daar is-ie!’ roept ze.

Emma geeft een gil. Maar in plaats van Thijs ziet ze een oude man op een rammelende fiets.

Julia moet lachen, maar Emma is veel te gestrest om de lol ervan in te zien. ‘Je bent heus niet leuk! Ik schrok me dood.’

‘Ik zal het niet meer doen,’ grinnikt Julia.

‘Dan ga ik maar naar die dame in het park.’ Thijs bergt zijn flyers op.

‘Ik rij met je mee,’ zegt Eric. ‘En dan ga ik door naar de sportschool.’

‘Jullie gaan helemaal niks.’ Roy staat plotseling voor hen.

‘Jij komt ons zeker feliciteren met ons kersverse succesvolle nieuwe bedrijf,’ zegt Eric als hij het kwade gezicht van Roy ziet.

‘Feliciteren?’ zegt Roy verontwaardigd. ‘Jullie hebben mij iets uit te leggen. Wat zeg jij altijd, Thijs: we gaan all the way voor de band?’

‘Ja, en dat moet ook.’

‘Hoe verklaar je deze actie dan? Of geldt dat soms alleen voor mij? Ik moest stoppen met mijn baantje als bijlesleraar. En jullie doen maar. Jullie beginnen gewoon een toko. Daar klopt toch niks van? Wat voor mij geldt, geldt ook voor jullie!’

‘Shit!’ zegt Thijs. ‘Je hebt wel een punt.’

‘Maak je niet druk,’ zegt Eric. ‘Als het de band in de weg zit, dan stoppen we met ons bedrijf.’

‘Bullshit!’ zegt Roy beslist. ‘Dat mocht ik ook niet. Ik moest die advertentie meteen van Facebook halen.’

‘We hebben money nodig voor U2,’ zegt Eric.

‘Ja hallo, daar wil ik ook wel heen en ik had aan elke vinger een prinses uit de brugklas kunnen hebben, dat hebben jullie voor me verpest.’

‘All right, we heffen ons bedrijf weer op.’ Thijs geeft Roy een boks.

‘Hoelang heeft ons bedrijf bestaan?’ vraagt Eric lachend.

‘Precies anderhalf uur,’ zegt Thijs. En hij belt de afspraken die hij net heeft gemaakt af.

‘Zo ken ik jullie weer.’ Roy zit al op zijn fiets.

‘We moeten ook die vrouw in het park afbellen,’ zegt Eric.

‘Het was een anoniem nummer,’ zegt Thijs. ‘We fietsen er wel even langs.’

Julia wordt ongeduldig. Waar blijft haar broer nou? Maar dan ziet ze Thijs aankomen.

‘Shit!’ roept ze. ‘Thijs is niet alleen. Ze zijn met z’n drieën.’

‘En nu?’ vraagt Emma.

‘Weet ik het?’ Julia komt achter de bosjes vandaan.

‘Hè nee!’ roept Thijs uit. ‘Jij hebt me gebeld. Ik vond het al zo’n rare stem.’ Hij stapt van zijn fiets. ‘Waar slaat dit nou weer op?’

‘Emma heeft een probleem met haar laptop.’

‘Waarom zei je dat niet gewoon?’

‘Zou jij zijn gekomen als ik het gevraagd had?’

‘Nee, natuurlijk niet.’

‘Zie je wel, en ze heeft dringend hulp nodig. Er staat een superbelangrijk bericht op haar bureaublad, een heel romantisch bericht en dat is nu weg.’

‘Succes!’ Thijs baalt. Zijn zus gaat te ver. Eerst neemt ze hem in de maling door te zeggen dat Emma verliefd op hem is, en nu dit. Wat moet hij met een romantisch bericht op Emma’s laptop? Laat ze het lekker zelf uitzoeken. En hij stapt op zijn fiets.

‘Je gaat toch niet weg?’ zegt Julia. ‘Dat kan je niet maken, Thijs.’

‘Niet zo flauw, gast,’ zegt Eric. ‘Help Emma even. Ik moet naar de training, anders deed ik het.’

‘Dan rij ik met je mee,’ zegt Roy.

‘Nou, oké dan.’ Met tegenzin zet Thijs zijn fiets neer.

‘Bye!’ roept Julia. Ze steekt haar duim naar Emma op.

‘Lief dat je me wilt helpen,’ zegt Emma. En ze schuift een stukje op zodat Thijs naast haar kan gaan zitten.

‘Ach ja.’ Thijs’ stem klinkt afstandelijk. Dat romantische bericht is zeker voor Rutger. Daarom moet hij het doen. Nou ja, Rutger heeft hem ook uit de brand geholpen. Hij gaat naast Emma zitten.

‘Zoenen, zoenen!’ roepen een paar jochies die in het park spelen. Dat heb ik weer, denkt Thijs. Alsof ze ruiken dat hij verliefd op Emma is.

‘Laat ze maar kletsen,’ zegt hij tegen Emma die met een rood hoofd naast hem zit.

Thijs zet de laptop op zijn schoot. Hij drukt de startknop in en tot zijn verbazing licht het beeldscherm op. ‘Hij doet het gewoon,’ zegt hij. ‘Even wachten nog.’

Zijn mond valt open. THIJS I LOVE YOU staat er met grote letters. Waar slaat dit op? Hij kijkt Emma aan en dan ziet hij haar ogen. Het lijkt echt.

‘Eh… meen je dit?’ vraagt hij verbluft.

Emma knikt. ‘Ik ben al heel lang verliefd op je.’

Thijs blijft haar maar aankijken. ‘Ik kan het bijna niet geloven.’

‘En nu dan wel?’ Emma buigt haar gezicht naar hem toe. Ze komt steeds dichterbij en dan voelt hij haar lippen op de zijne. Hier heeft hij zo vaak van gedroomd. Maar haar lippen smaken nog zoeter dan hij dacht. Het gaat vanzelf. Emma’s lippen gaan een beetje van elkaar en Thijs duwt heel langzaam zijn tong naar binnen. Het lijkt alsof de wereld even stilstaat.

‘Haha, zoenen, zoenen!’ horen ze de jochies roepen.





18

Voor de zoveelste keer kijkt Julia op haar mobiel. Nog steeds geen berichtje van Emma. Zou hun plan zijn gelukt? Thijs is nog niet thuisgekomen. Ze hoopt niet dat haar broer straks binnenstapt en dat er nog niks is gebeurd.

Julia probeert zich op haar wiskunde te concentreren als ze eindelijk een piepje hoort.

We hebben gezoend!!! xEm

Wauw! Zo blij voor je!

Wat heerlijk voor Emma en natuurlijk ook voor Thijs. Nu het thuis zo’n ellende is kan hij wel iets positiefs gebruiken. Het dringt langzaam tot haar door: haar broer heeft verkering met haar beste vriendin! Supergezellig! Emma zal nu nog wel vaker bij hen zijn. Die Thijs, hij heeft het meteen goed aangepakt met dat zoenen. De ins en outs zal ze wel van Emma te horen krijgen. Jongens zijn nooit zo mededeelzaam op dat gebied. Je zal zien dat Emma nu ook met de band meegaat naar Terschelling. Dat vindt zij alleen maar hartstikke leuk. Ze is benieuwd of Thijs er iets over zal zeggen.

Eigenlijk moet ze hem verrassen. De vraag is alleen waar ze hem blij mee kan maken. Ja, een nieuwe cd, ze weet welke hij wil, de nieuwste van U2, maar ze is helemaal blut. Twee kaartjes voor de bios was ook leuk geweest, maar waar haalt ze het geld vandaan? Meestal leent ze het van Emma, maar dat kan ze nu niet doen. Ze probeert te bedenken waar Thijs blij van wordt en wat niets kost. Ze kan zijn afwasbeurt voor de hele week overnemen, maar dat vindt ze een stom cadeau. Ze weet niet wat hij nog meer zou willen. Hij is eigenlijk alleen maar enthousiast over de band. Een mooi nummer! Yes! Dat is een idee. Ze kan een liefdesliedje schrijven geïnspireerd op Thijs en Emma.

Ze zit al achter haar laptop. Julia voelt het meteen als ze begint: het stroomt, ze heeft inspiratie!

Verbaasd kijkt Julia op de klok. Is het al zo laat? Ze heeft niets in de gaten gehad en al die tijd aan het lied gewerkt. Ze leest de tekst nog eens en neuriet erbij. Het lied loopt als een trein. Ze weet zeker dat Thijs het ook flitsend vindt. Ze draagt het aan die twee op. Waar blijft hij trouwens? Ze heeft zo’n zin om hem het liedje te laten horen. Ze gaat naar beneden om iets te drinken. Als ze haar moeder in de kamer ziet zitten, schrikt ze. Wat ziet ze er depri uit en haar ogen zijn helemaal rood.

‘Ah, mam,’ zegt ze en ze slaat een arm om haar moeder heen. Het gaat bepaald niet goed met haar sinds Julia’s vader weg is. Toen ze laatst ’s nachts naar de wc ging, zag ze licht in de kamer branden. Ze ging kijken en trof haar moeder huilend op de bank aan.

‘Laat mij maar, lieverd.’ Moeder veegt haar tranen af. ‘Ik heb mijn dag niet. Trek je er maar niets van aan.’

‘Mis je papa?’

‘Nee, maar ik voel me in de steek gelaten. Meneer huurt een woonboot en is vrolijk aan het verbouwen en ik blijf hier achter. Het deprimeert me, de kamer, alles.’

‘Maar mam, wat papa kan, kan jij ook. Waarom pak je de kamer niet aan? Je wilde altijd al de tafel voor het raam.’

‘Ja, dat mocht niet van je vader.’

‘Nu ben je toch zelf de baas? Kom op, ik help je.’ Julia steekt haar hand naar haar moeder uit. ‘Aan het werk, mam, aan dat gepieker heb je niks.’ Moeder komt overeind. ‘Je hebt gelijk. We kunnen een totaal andere indeling maken.’

‘Jouw indeling, snap je? We beginnen met de tafel.’

Julia ziet haar moeder opknappen. Nu ze eenmaal zijn begonnen gaat ze helemaal los. Niet alleen de tafel, de bank en de tv worden verplaatst. Ze zet de vitrinekast ook op een andere plek. ‘Zo komt mijn prachtige collectie nog beter uit.’

Moeder neemt het beeld in haar handen dat ze van Julia’s vader heeft gekregen toen ze tien jaar getrouwd waren. Ze poetst een vlekje weg en zet het heel voorzichtig terug.

‘Top!’ Julia kijkt rond. ‘Dat schilderij kan niet blijven hangen nu de tafel daar weg is, dat moet ergens anders. Hoe voel je je, mam?’

‘Veel beter, nu is het míjn huis.’

Ze horen de voordeur. Daar heb je Thijs! denkt Julia en ze denkt aan het nummer. Maar het is haar vader.

‘Ik kom wat kleren halen.’ Hij wil de kamer in lopen maar op de drempel blijft hij staan. ‘Wat is hier gebeurd?’

‘Dat gaat jou niks aan,’ zegt moeder. ‘Je woont hier toch niet meer?’

‘O, dus dat denk je zo aan te pakken,’ zegt vader giftig. ‘Ik ben nog niet weg of het hele huis wordt veranderd. Ja hoor, de tafel voor het raam. Je maakt misbruik van de situatie.’ Hij gaat naar boven. Met een tas vol kleren komt hij beneden. Hij kijkt zijn vrouw aan.

‘Dit is belachelijk. Jij hebt geen gevoel, weet je dat wel?’

‘Wat nou!’ schreeuwt moeder. ‘Ik bemoei me toch ook niet met de inrichting van jouw boot?’

‘Dat is heel iets anders. Dit is óns huis.’

‘Nu niet meer!’ schreeuwt moeder. ‘En ik wil ook niet meer dat je zomaar binnen komt lopen. Je hebt hier niks meer te zoeken. Weg is weg! Hier die sleutel.’

‘Dit gaat te ver! Jij hebt geen hart.’ Vader smijt de sleutel op de grond. ‘Zak er maar in!’

Buiten botst Thijs bijna tegen zijn vader op. ‘Wat heb jij?’ Hij kijkt zijn vader aan.

‘Je moeder behandelt me als een crimineel. Ze heeft het hele huis verbouwd en ik moest mijn sleutel inleveren. Ik kan mijn eigen huis niet meer in. Al mijn spullen staan er nog. Die moeder van jou maakt alles kapot. Ik hoop niet dat ze jullie ook zo gaat behandelen, want dan moet je onmiddellijk naar me toe komen, hoor. Ik heb er geen woorden voor. Wat heeft die vrouw?’

‘Heb jij geen sleutel meer?’

‘Nee.’

‘Maar je moet er toch in kunnen? Hier, dan krijg je mijn sleutel. Ik kom wel weer aan een andere.’

Even aarzelt vader. ‘Is dat wel verstandig?’

‘Natuurlijk.’

Vader pakt de sleutel aan. ‘Sorry, jongen, ik wilde je erbuiten houden.’

‘Geeft niet, vandaag kan ik het hebben.’ Thijs geeft zijn vader een zoen en gaat naar binnen.

‘Zijn jullie gek?’ roept hij als hij Julia en moeder met het schilderij ziet staan. ‘Zoiets doe je toch niet? Je gaat toch niet het hele huis veranderen, pap is amper weg. Ik had zo’n goed humeur, maar hier word ik ziek van. Wat bedenk je allemaal nog meer om pap te pesten? Nou?’ Thijs voelt dat hij van woede moet huilen en verdwijnt naar boven.

‘Die jongen wordt door je vader vergiftigd,’ zegt moeder. ‘En dit is nog maar het begin. Let op mijn woorden.’

‘Belachelijk!’ Julia is boos op Thijs. Snapt hij dan niet dat mam ook verder moet? En pap mag zeker wel die boot verbouwen? Ze gaat de trap op. Als ze Thijs’ deur opendoet zit hij aan de telefoon. Hij gebaart dat ze weg moet.

Julia belt Emma om haar hart te luchten maar die is in gesprek.

Na een tijdje komt Thijs haar kamer in. ‘Ik heb het Emma verteld. Zij vindt het ook belachelijk wat mama heeft gedaan.’

Emma? Haar vriendin? Julia denkt aan het liedje. Ze heeft geen zin om het te laten horen, misschien morgen.





19

‘Julia komt er zo aan,’ zegt Thijs als hij de studio binnenkomt. ‘Ze heeft me net haar nieuwe liedje laten horen. Absoluut een knaller!’

Hij kijkt naar Eric. ‘Wat zie jij er bleekjes uit.’

‘Ik word crazy van mijn pa,’ zegt Eric. ‘Sinds we ons vakkenpakket moeten kiezen zeurt hij maar aan mijn kop wat ik wil worden. Ik heb echt geen idee.’

Roy kijkt op van zijn drumstel. ‘Als je zo doorgaat op die sportschool dan zie ik jou nog uitsmijter worden. Dan hoef je niet te kiezen ook, uitsmijter kan je met elk vakkenpakket worden, gast.’

‘Dan ken je mijn pa niet, die smijt mij dan de sportschool uit.’

‘Advocaat lijkt me wel wat voor jou,’ zegt Thijs. ‘Jij kan zo goed lullen en je houdt van poen.’

‘Waarom hebben we een advocaat nodig?’ vraagt Julia die net binnenkomt.

‘Ik word advocaat,’ zegt Eric trots.

Roy begint te spelen. ‘Advocaatje ging op reis tiereliereliere.’

‘Ja jongens, beginnen,’ zegt Thijs.

‘Great!’ roept Eric als ze het nieuwe nummer een paar keer hebben doorgenomen.

Eric kijkt verbaasd naar Emma die binnenkomt. Ze loopt meteen naar Thijs toe en kust hem.

‘Sorry,’ zegt Eric. ‘Maar sinds wanneer hoort Emma bij de band? Ja, ik zeg het maar meteen, we komen hier om te werken, gast.’ Hij kijkt zijn vriend streng aan.

‘O, is Emma soms alleen maar goed genoeg om de muur te beschilderen?’ vraagt Julia.

‘Die trouwens heel gaaf is geworden,’ zegt Roy.

‘Ik heb Emma gevraagd hierheen te komen,’ gaat Julia verder. ‘Dit nummer heb ik opgedragen aan Emma en Thijs. Dan moet ze het toch op z’n minst horen. Zij waren mijn grote bron van inspiratie. Zonder die twee had ik nooit dit lied kunnen schrijven.’

‘Sorry.’ Eric heeft zijn gitaar alweer in zijn hand.

‘Een goed moment om even pauze te houden.’ Roy komt achter zijn drumstel vandaan. Julia kijkt naar Thijs die met Emma staat te zoenen. Ze moet nog wel een beetje aan het idee wennen dat haar beste vriendin verkering heeft met haar broer.

‘Die tekst van dat laatste nummer,’ zegt Eric, ‘ik vind het superknap.’

‘Het kwam er gewoon uit rollen,’ zegt Julia.

‘Luister jongens,’ zegt Thijs als ze weer willen beginnen. ‘Het tweede deel van het liedje moet echt sneller. Niet té, maar wel iets.’

‘Ik heb ook nog wat dingen,’ zegt Roy. ‘Wat vinden jullie van een achtergrondkoortje? Ik heb een paar supermooie chickies ontmoet.’

‘En kunnen ze ook zingen?’ vraagt Thijs.

‘Dat heb ik ze zo geleerd,’ zegt Roy.

‘Ja hoor!’ zegt Julia. ‘Dag, Roy.’

‘Laten we ons lied nu maar aan Emma laten horen,’ zegt Eric.

Zodra iedereen klaarstaat kondigt Julia het aan.

‘Ons nummer heet “RAAK”. Het is opgedragen aan mijn broer Thijs en mijn hartsvriendin Emma.’

Emma werpt haar een kushand toe.

Eric speelt de intro en dan valt de rest in. Emma luistert met een rood hoofd. Julia ziet dat het nummer haar vriendin raakt. Nu al, denkt ze en het mooiste couplet komt nog.

‘O!’ roept Julia als ze klaar zijn en Emma een traan wegveegt.

Thijs loopt naar Emma toe en slaat een arm om haar heen.

‘Echt supermooi!’ zegt Emma met een hese stem.

Thijs kust haar.

‘Nu hebben we drie vet sterke nummers,’ zegt Eric. ‘Ik vind dat onze manager ze moet horen.’

‘Nu al?’ zegt Julia. ‘Moet er niet nog aan gewerkt worden?’

‘Wat nou?’ zegt Emma. ‘Het klinkt prachtig. Het swingt, het is gevoelig. Alles is er goed aan.’

‘Het zou hier en daar nog wat strakker kunnen,’ zegt Thijs.

‘Juist, dat wilde ik net zeggen,’ zegt Roy. ‘Dat achtergrondkoortje moet in strakke jurkjes, vet!’

‘En dacht jij dat je dan nog kon spelen, met die chickies in strakke jurkjes achter je.’

‘Welnee man,’ zegt Eric. ‘Die zit het hele optreden omgedraaid. Vergeet je plan maar.’

‘Ik zou Jaap Ooievaar nu bellen,’ zegt Emma. ‘Waar wacht je op?’

Ze kijken Thijs aan.

‘Of heb je geen tijd, gast? Weet je wat, ga jij maar bellen, ik zoen wel verder met Emma. Een toekomstig advocaat, die wil je toch wel?’

‘Een advocaat die niet kan luisteren en door iedereen heen praat zeker,’ zegt Julia.

Thijs verlaat lachend met zijn mobiel aan zijn oor de ruimte.

‘Bedankt voor je mooie liedje.’ Emma geeft Julia een kus. ‘Zo lief ook.’

Julia ziet het stralende gezicht van haar vriendin. ‘Ik ben ook zo blij voor je,’ zegt ze.

Ze vertelt maar niet dat ze het gisteravond even lastig vond. Het zat haar echt niet lekker toen Thijs vertelde dat Emma het met hem eens was. Ze stond op het punt haar vriendin te bellen. Ze had haar mobiel al in haar hand. Nu is ze blij dat ze niets heeft gezegd. Ze wil het geluksgevoel van haar vriendin niet verpesten.

‘En?’ Alle hoofden draaien naar Thijs als hij weer binnenkomt.

‘Zo te zien heb je geen goed nieuws,’ zegt Roy.

‘Jammer jongens, maar onze manager is toch een beetje te enthousiast geweest.’

‘Wat bedoel je?’ Ze staan meteen om hem heen.

Thijs haalt zijn schouders op. ‘Het is klote, maar hij ziet ervan af.’

‘Shit!’ Er ontstaat een grafstemming.

‘Nou, lekker dan,’ zegt Eric. ‘Het wordt dus niks. Daar hebben wij ons bedrijf voor aan de kant gezet. We hadden naar U2 gekund.’

Nu maakt Thijs een luchtsprong. ‘Hij is onderweg!’

‘Yes!’ Roy gooit van blijdschap zijn stokjes in de lucht.

‘Dus hij kan zo hier zijn?’ Het spannende nieuws dringt nu pas tot Julia door.

‘Met een halfuurtje,’ zegt Thijs. ‘Kom op, jongens, aan de bak.’

Ze schaven aan het nummer. Zodra Jaap Ooievaar binnenkomt houdt Julia meteen op met zingen. Het is ook zo spannend, straks vindt hij het helemaal niks.

‘Sorry, ik heb weinig tijd,’ zegt Jaap.

Julia kijkt naar hem, ook binnen houdt hij zijn zonnebril op. Ze schat hem net zo oud als haar vader, maar Jaap ziet er heel flitsend uit. Hij heeft zijn haar in een staart en een strakke jeans aan, goeie sneakers en een pilotenjack.

‘We beginnen meteen,’ zegt Thijs. ‘We spelen alle drie de nummers achter elkaar door. Het eerste nummer heb je al gehoord op het feest.’

‘Ik ben benieuwd.’ Jaap gaat achter in de studio tegen de muur staan. Julia vindt het doodeng. Ze is zo blij dat Emma er is, dat helpt haar altijd. Als ze dan naar Emma kijkt, knikt die haar bemoedigend toe. Maar deze keer kijkt Emma naar Thijs.

Roy zet in en Julia begint te zingen. Emma schrikt er blijkbaar zelf van want ze kijkt gauw Julia’s kant op.

Ze geven zich helemaal, maar niemand durft naar Jaap te kijken. Pas als ze de laatste tonen hebben gespeeld kijken ze verwachtingsvol zijn kant op. Het blijft stil. Waarom zegt hij nou niks?

‘Bravo!’ Hij klapt geestdriftig. ‘Dit bedoel ik, deze nummers hebben potentie. Er moet nog wel het een en ander aan gebeuren, maar daar ga ik de volgende keer op in. Helaas moet ik nu weg. Maar ik ga vast voor jullie aan de slag. Ik zal kijken waar ik jullie kan inzetten, oké?’

Jaap is nog niet weg of ze vallen elkaar om de hals.

‘Top! Top! Top!’ wordt er geroepen. ‘Dit moeten we vieren.’

In Roodkapje heffen ze het glas. ‘Proost! We gaan het helemaal maken, jongens! Dit wordt onze doorbraak.’

‘Yes!’ roept Roy. ‘Heb ik het niet gezegd? Binnenkort gaan we verdienen, jongens.’

‘Sorry Thijs,’ zegt Eric. ‘Maak die verkering maar vast uit want daar heb je geen tijd meer voor.’

‘Nee!’ gilt Emma en ze kruipt dichter naar Thijs toe.

Als hun glas leeg is verdwijnen de jongens naar de pooltafel.

‘Ik ben zo trots op jullie,’ zegt Emma. ‘Wat een mazzel dat ik erbij was. Dit vergeten we nooit meer. Ik zag het al aan Jaaps gezicht toen jullie speelden, hij was verrast. O, mijn beste vriendin wordt een beroemde zangeres.’

Julia denkt aan haar vader. Wie weet krijgt hij toch nog gelijk. Straks rijdt ze met Thijs langs de boot. Hij moet het weten.

‘Jij hebt dat hele conservatorium niet meer nodig,’ zegt Emma. ‘Je hoeft je havo niet eens af te maken.’

Julia lacht. Was het maar waar.

Zie je wel, denkt ze. We zitten nog net zo gezellig bij Roodkapje als voordat Emma verkering met Thijs kreeg. Niemand kan tussen hun vriendschap komen. Ze kletsen honderduit als Thijs Emma wenkt. Julia blijft zitten. Ze kijkt in de krant die voor haar op tafel ligt. Dan valt haar oog op een advertentie. Blue is uit! De film waar Emma en zij het al zo lang over hebben. Ze waren allebei weg van het boek over de liefde tussen een jongen en een meisje met een ongeneeslijke ziekte. Emma weet dit nog niet, anders had ze het wel gezegd. Ze moeten er meteen naartoe. Vanavond zou super zijn. Jammer genoeg heeft ze geen geld. Ze aarzelt geen seconde en belt haar moeder. ‘Mam, kan ik een voorschot krijgen op mijn zakgeld? Blue draait.’

‘Ah, die moet jij natuurlijk zien.’ Mam weet hoe ze zich erop heeft verheugd. ‘Het is goed,’ zegt ze.

Wauw! Julia ziet zich al met Emma in de bios zitten.

‘Wat heb jij?’ vraagt Julia als Emma een beetje bedrukt aan komt lopen. ‘Thijs heeft het toch niet uitgemaakt?’

‘Nee,’ zegt Emma. ‘Ik ben blij maar ik voel me ook rottig.’ Ze laat een bioscoopkaartje zien. ‘Dit heb ik van Thijs gekregen. Hij wil met me naar Blue, maar ik zou al met jou gaan.’

‘Zeg dat dan tegen hem.’

Julia ziet dat Emma gestrest aan haar haar trekt. ‘Of wil je liever met mijn broer?’

‘Nee, natuurlijk niet. Maar ik vind het zo onaardig om het terug te geven. Vind jij het erg als ik met Thijs ga? Dan gaan we samen ook nog een keer. Ik wil Blue wel twee keer zien.’

‘Dat hoeft niet,’ zegt Julia. ‘Ga maar met Thijs.’

Emma geeft haar een kus. ‘Je bent de liefste vriendin die ik ooit heb gehad.’





20

‘Het geld voor de bioscoop ligt op tafel!’ roept moeder uit de keuken als Julia thuiskomt.

‘Eh… ik ga niet vanavond. Emma kon niet.’ Julia heeft geen zin om haar moeder de waarheid te vertellen. Dan moet ze zeker ook zeggen dat Emma verkering met Thijs heeft. Dat mag haar broer lekker zelf doen.

‘Als je toch geen plannen voor vanavond hebt: ik ga naar Astrid. Je kan mee, reuzegezellig. De kleintjes liggen al in bed als we komen.’

Zal ze het doen? Misschien helemaal niet zo’n gek idee. Anders zit ze hier de hele avond kwaad te zijn op Emma en dat is ook niet eerlijk. Ze heeft zelf gezegd dat het goed was.

‘Samen een filmpje kijken,’ zegt moeder. ‘Jij mag er een uitkiezen.’

‘Ik ga mee.’ Astrid heeft Netflix, je kan elke film zien die je wilt, je hoeft hem alleen maar aan te klikken.

‘Hi!’ Thijs komt met een stralend gezicht binnen. De verliefdheid druipt ervan af. Als mam het niet zo moeilijk had dan zou ze het allang hebben gezien. Ze vonden het juist altijd zo lastig dat ze voor hun moeder niks konden verbergen. Die glanzende ogen van Thijs. Haar boze gevoel is meteen weg. Ze is zo blij voor haar broer.

‘Vanavond ben je hier alleen, Thijs,’ zegt moeder en ze legt het tafelkleed op tafel. ‘Julia en ik gaan naar Astrid.’

‘O, maar ik ben er ook niet. Ik ga naar de bios.’

‘Dat komt dan goed uit,’ zegt moeder.

Het gaat echt niet goed met mam, denkt Julia. Ze vraagt niet eens naar welke film Thijs gaat en met wie.

Moeder zet het eten op tafel als Thijs’ mobiel gaat.

‘Hi pa.’ Thijs heeft geen zin om met zijn vader te praten waar zijn moeder bij is en loopt met zijn mobiel tegen zijn oor de kamer uit.

‘Maak het niet te lang!’ roept moeder hem na. ‘We gaan eten.’

‘Luister, jongen,’ zegt vader. ‘Ik heb wat spullen nodig. Ik denk erover om morgenochtend langs te gaan. Weet jij of je moeder dan thuis is?’

‘Geen idee,’ zegt Thijs. ‘Maar vanavond is er niemand,’ zegt hij zachtjes. ‘Na het eten gaan ze weg.’

‘Dat komt helemaal goed uit. Bedankt, jongen. Je bent een kanjer. Zie ik je straks?’

‘Nee, ik ben naar de film.’

‘Welke?’

‘Naar Blue.’ Thijs heeft meteen spijt.

‘Blue. Jij? Dat ga je me toch niet wijsmaken?’

‘Ah, ik snap het al,’ zegt vader als Thijs niet reageert. ‘Je gaat met een dame.’

‘Thijs!’ roept moeder.

‘Ik moet eten. Tot gauw!’ En Thijs verbreekt de verbinding.



‘Julia!’ klinkt Astrids stem uit de slaapkamer.

‘Vind jij deze oorbellen hier leuk bij staan?’ vraagt ze als Julia boven komt.

‘Prachtig!’ zegt Julia.

‘Mooi.’ Julia voelt zich altijd gevleid als Astrid haar mening vraagt.

‘Zo gezellig dat je mee bent.’ Astrid stift haar lippen.

‘Ik zou vanavond eigenlijk met Emma naar Blue gaan,’ zegt Julia. ‘Maar eh, Emma gaat met Thijs. Ze hebben verkering.’ Ze wijst naar beneden dat mam het niet mag weten.

‘Ah, leuk voor Thijs maar wel eenzaam voor jou. Weet je wat, wij gaan een keer samen naar Blue. Ik wil hem ook zien.’

‘Leuk!’ Julia voelt zich meteen een stuk beter.

‘Ik moet naar een opening,’ zegt Astrid als ze samen naar beneden lopen. Ze gaat de kamer in om haar tas te pakken. ‘Ik heb helemaal geen zin, maar een oud-collegaatje van me exposeert.’

Ze zwaaien Astrid uit. ‘Ik weet al welke film ik wil zien,’ zegt Julia. ‘Maar eerst taart.’

‘Ik niet,’ zegt mam.

‘Wil je ook al geen taart?’ De laatste week eet haar moeder bijna niets. ‘Ben je ziek of zo?’

‘Ik heb wat last van mijn maag,’ zegt mam.

‘Mam, allemaal stress, dan moet je juist een lekker taartje nemen.’

Halverwege de film staat Astrid in de kamer. ‘Ik ben er alweer. Ik ben stiekem weggeglipt. Het was zo saai! Ik hield het niet meer uit. Kijken jullie gerust de film af, trek je niks van mij aan.’

‘Nee, dat hoeft niet,’ zegt Julia. ‘Hij viel tegen toch, mam?’

Moeder knikt. ‘We gaan naar huis.’

‘Wat is Astrid toch een schat,’ zegt Julia als ze in de auto zitten. ‘Ik word altijd zo blij van haar.’

‘Ze houdt ook van jou,’ zegt moeder.

Tien minuten later parkeert ze de auto voor de deur. ‘We zetten gezellig een kopje thee.’ Ze stappen uit en lopen het tuinpad af. Moeder haalt de sleutel uit haar tas en maakt de deur open. Ze zijn nog niet binnen of ze blijven verschrikt staan. Boven klinkt gestommel. Ze denken alle twee hetzelfde: een inbreker. Mam loopt naar de trap en kijkt omhoog. Ze ziet niemand. Maar dan horen ze voetstappen op de overloop. Julia trilt over haar hele lichaam. Ze durft niet te kijken, maar dan hoort ze haar moeder roepen: ‘Wat moet jíj hier!’

‘Mijn spullen halen,’ hoort ze haar vader zeggen. ‘Of was je van plan ze te brengen?’

‘Ik wil niet dat je hier zomaar komt. Hoe ben je binnengekomen?’

‘Door de deur,’ zegt vader cynisch. ‘Hoe dacht je anders?’

‘Je had toch geen sleutel meer?’

‘Dus wel.’ Beneden geeft hij Julia een kus, daarna wil hij langs moeder naar buiten gaan maar ze verspert de doorgang.

‘Realiseer je je wel dat dit huisvredebreuk is?’

‘Mens, doe niet zo belachelijk.’ Vader duwt haar opzij.

‘Wie doet hier belachelijk? Wie heeft jou die sleutel gegeven?’

Julia heeft geen zin in die ruzie, ze had net zo’n goeie bui. Ze rent naar boven en sluit de deur van haar kamer, maar het geschreeuw gaat overal doorheen.

‘Klootzak! Wanneer haal je die rotzooi weg van de overloop? Het staat vol statieven. Als ze eind van de maand niet weg zijn zet ik ze buiten.’

‘Waag het niet, takkewijf! Je bent totaal gestoord. Je moet je laten opnemen.’

Houdt dit dan nooit op?! Julia grijpt naar haar bonkende hoofd. Eindelijk hoort ze de voordeur dichtslaan. Haar moeder komt de trap op gerend.

‘Dus jij hebt je vader een sleutel gegeven?!’ Julia kijkt naar haar moeder die witheet in de deuropening staat.

‘Nee,’ zegt ze.

‘Waarom rende je dan weg? Precies op het moment dat ik vroeg hoe je vader aan die sleutel kwam, ging jij ervandoor.’

‘Mam, ik heb geen sleutel gegeven. Dat zou ik nóóit doen. Zo goed?’

‘Sorry,’ zegt moeder. ‘Dan is het duidelijk.’

‘Wat is duidelijk?’

‘Hij heeft hem van je broer gekregen.’

‘Hoe weet je dat nou?’

‘Wie heeft hem anders gegeven? Wedden dat je broer op die boot zit te wachten tot je vader terugkomt? Hij was zogenaamd naar de film. De leugenaar. Hij wist dat we weg waren.’

Julia wil ertegenin gaan, maar net op dat moment komt Thijs thuis. Moeder stuift naar beneden.

‘Wat klets je nou?’ hoort ze Thijs schreeuwen. ‘Ik was helemaal niet bij papa. En als ik wel bij papa was, moest ik het toch zelf weten? Je ziet spoken. Ik weet nergens van, je bekijkt het maar.’

‘Je bent net zo achterbaks als je vader!’ roept moeder als Thijs de trap op gaat.

Julia hoort dat Thijs de deur van zijn kamer op slot doet. Wat een puinhoop. Ze klopt aan bij Thijs.

‘Je hebt wat gemist,’ zegt ze als hij voor haar opendoet. ‘Papa was hier toen we thuiskwamen.’

‘O,’ zegt Thijs.

‘Heb jij hem een sleutel gegeven?’

Thijs geeft geen antwoord.

‘Thijs?’

Thijs knikt.





21

Julia kijkt naar het proefwerk Engels dat haar leraar op haar tafel legt. Een vette drie: dat ze het zó slecht had gemaakt had ze niet verwacht. Dat kan er ook nog wel bij. Ze schrijft haar cijfers niet eens meer in haar agenda. Dit jaar haalt ze dus niet meer, dat is wel duidelijk.

‘Meneer De Raad wil dat je na schooltijd even bij hem langskomt, Julia,’ zegt haar leraar. ‘Zo gaat het niet goed.’

Julia knikt. Ze heeft helemaal geen zin om haar mentor te vertellen wat er thuis aan de hand is. Zo meteen begint ze te huilen.

Renske, die bij het raam zit, trekt haar aandacht. ‘Emma,’ zegt ze zachtjes en ze wijst naar buiten.

Staat Emma haar op te wachten? Wat een verrassing, dat doet ze nooit. Zij moet Emma altijd van school halen, andersom durft Emma niet. Daar is ze te verlegen voor. Dat ze het nu wel doet geeft een heel speciaal gevoel. Het komt vast omdat ze niet met haar naar Blue is geweest. Toen Emma over de film vertelde merkte ze wel dat ze er een beetje mee zat.

Emma wil vast shoppen. Zelf heeft ze daar ook zin in. Dag meneer De Raad, volgende keer beter. Ik ga nu een lekker middagje shoppen met mijn vriendin.

De bel is nog niet gegaan of ze stormt het lokaal al uit.

‘Hi! Wat een superactie!’ Buiten geeft ze Emma een zoen. ‘Ik vind het zo lief dat je me komt halen. Wil je shoppen?’

‘Nee, sorry,’ zegt Emma. ‘Ik…’

‘Geeft niks,’ zegt Julia. ‘Het was maar een idee. Het komt eigenlijk wel goed uit want ik heb geen cent. We kunnen ook een film kijken bij mij. Of iets bakken.’ Emma houdt heel erg van taarten bakken.

‘Een andere keer,’ zegt Emma. ‘Misschien morgen of, o nee, dan kan ik niet.’

‘Wat zullen we dan doen?’ vraagt Julia. ‘Naar mijn huis en dan zien we wel. Kom mee.’ Ze pakt haar vriendin bij de arm.

‘Ik eh… ik ga ook naar jouw huis, ik bedoel, ik heb eigenlijk met Thijs afgesproken. Maar ik ga niet de hele middag met Thijs, hoor. Ik wil ook iets met jou doen. Daar heb je Thijs.’ Emma zwaait naar hem.

Julia draait zich resoluut om, haalt haar fiets uit de stalling en rijdt weg. Ze ziet ertegen op om naar huis te gaan, maar wat moet ze dan? Ze kijkt achterom maar Emma en Thijs komen er nog niet aan. Ze zucht. Waarom voelt ze zich nou zo in de steek gelaten? Als Emma met een andere jongen was meegegaan zou ze het toch ook heel normaal vinden? Misschien komt het omdat ze straks samen in haar huis zijn en zij er niet bij hoort.

Thuis loopt ze meteen door naar boven. Ze wil die twee straks niet horen en ze zet Bruno Mars op. Ze had gedacht dat het leuk zou zijn als Emma met haar broer verkering kreeg, maar het voelt helemaal niet fijn. Ze weet dat het kinderachtig is en helemaal niet aardig. Ze schaamt zich voor de gedachte, maar hij dringt zich voortdurend aan haar op. Was het maar uit!

‘Julia!’ Emma en Thijs komen haar kamer in. ‘Jaap Ooievaar belde me net. Je raadt nooit wat hij zei. Hij heeft voor volgende week vrijdagavond een optreden voor ons geregeld in de Fontijn. Hoe vind je dat? Het gaat beginnen, zus, we breken door. Ik heb de bandleden al geappt. We gaan vanmiddag repeteren.’

‘Wauw!’ roept Julia. Het nare gevoel is meteen verdwenen.

‘Kom op,’ zegt Emma. ‘We fietsen met z’n drietjes naar de studio. Ik ga mee om na te denken over een decor.’

‘Decor?’

‘Ja,’ zegt Thijs. ‘Een object op het podium, een soort vignet van Vuurwerk.’

‘Het lijkt mij wel vet,’ zegt Julia.

‘Ik weet niet of ik het kan hoor,’ zegt Emma. ‘Thijs wil het graag.’

‘Wacht, ik wil Rutger er ook bij hebben.’ Thijs gaat naar zijn kamer om Rutger te appen.

‘O, Julia!’ zegt Emma. ‘Wat is het allemaal gaaf! Een paar weken geleden moest je me nog uit mijn dip halen en moet je me nu zien, zóóó happy! Ben je niet blij voor me?’ Emma omhelst haar.

‘Ja,’ zegt Julia. ‘Ik ben heel blij voor je.’ En ze voelt dat ze het meent.

Julia ziet het al als ze het magazijn binnengaat: de deur staat open dus haar vader is er.

‘Hi papa!’ Ze omhelst hem.

‘Dag lieverd, gaat het goed met je? Op school, bedoel ik?’

‘Niet echt,’ zegt Julia.

‘Je moet wel je best doen, meis, anders mag je niet naar het conservatorium. Je weet hoe belangrijk je vader dat vindt. Je kan het.’

‘Jaha…!’ Julia heeft geen zin in dat gezeur.

‘Het is ook niet makkelijk met wat er thuis aan de hand is, maar soms moet je dan toch hard werken. Dat moet ik ook en dan heb je ook resultaat. Ik ben dag en nacht bezig geweest, maar nu is de boot naar mijn zin. Aanstaande zaterdag ga ik over.’

Julia weet dat haar vader een tijdje op de boot gaat wonen, maar toch doet het pijn.

Haar vader slaat een arm om haar heen. ‘Ja liefje, het is ook helemaal niet fijn, maar er is geen andere oplossing. Het moet toch, dus dan kan het maar beter zo snel mogelijk. Ik heb een busje gehuurd. Kom op, lieverd, het is maar tijdelijk. Ik kom met een vriend.’

‘Weet mama dat?’

‘Mama hoeft het niet te weten. Ze merkt het vanzelf wel. Ik heb een sleutel, ik kan erin.’

‘Is het niet beter als je het haar van tevoren zegt?’

‘Dat haalt niets uit, meis, met jouw moeder valt toch niet te praten dus daar ben ik mee gestopt.’

‘Dus zaterdag al.’ Julia bijt op haar lip. Zonder paps spullen voelt het huis vast heel leeg.

‘Ik zou het fijn vinden als Thijs en jij zaterdagavond komen eten, dan zien jullie meteen hoe mooi de boot is geworden. Kan ik op je rekenen?’

‘Ja natuurlijk.’ Julia weet nog niet hoe ze dit tegen haar moeder moet zeggen, maar ze wil wel heel graag.

‘Julia!’ klinkt het vanuit de studio.

‘Je moet aan het werk.’ Vader geeft haar een kus.

Rutger is er ook, denkt Julia als ze naar de studio loopt. Ze vindt het spannend, maar ook leuk. Als ze maar niet rood wordt. Ze ziet hem meteen. Hij lacht naar haar.

‘Hi Julia!’

‘O, eh, dus je bent er al.’ Wat een domme opmerking. Zeg iets aardigs. Maar er komt niets in haar hoofd op. Zo te zien vindt Rutger het niet erg. Emma vindt dat ze Rutger moet vertellen dat ze hem leuk vindt, maar of ze dat durft?

‘Ja, nu ga ik er ook helemaal voor,’ zegt Rutger. ‘Fijn!’ zegt Julia. Weer zo’n tuttige opmerking. Ik lijk wel een lerares, denkt ze.

‘Ik vind het een hele eer dat ik jullie technische man mag zijn.’ Rutger kijkt Julia heel lief aan. Ze voelt dat ze kleurt en kijkt gauw weg.

‘Goed dat je belde, gast,’ zegt Eric die hijgend binnenkomt. ‘Weet je dat ik een heel andere tijd in mijn hoofd had. Ik dacht dat we…’

‘Ja, laat maar,’ grinnikt Thijs. ‘Die kennen we. Jongens, we gaan beginnen.’

Rutger laat hen eerst het hele programma afwerken en dan stapt hij naar voren.

‘Luister. Het klinkt goed, maar het kan nog tien keer beter klinken. Om te beginnen, die microfoon blijft gammel. Ik hoor een ruis en dat mag natuurlijk nooit. Ik stel voor dat we straks een nieuwe kopen. Niet bij die tent van jullie, maar ik weet een echte goeie toko. En dan de versterker. Dat ding redt het niet, te weinig power. Zonde, ik zou een nieuwe aanschaffen als ik jullie was. Ik heb heel goeie ervaringen met die tent. Ik doe dit niet voor het eerst, ik heb heel lang geholpen bij een producer.’

‘Wie?’

‘Niet belangrijk, maar ik weet er dus veel van. Die versterker moet vernieuwd worden.’

‘Hallo,’ zegt Thijs. ‘Wat kost zo’n ding wel niet?’

‘Willen jullie nou scoren of niet? Je moet wel professioneel blijven denken. Het hoeft geen nieuwe te zijn,’ zegt Rutger. ‘Daar hebben ze ook tweedehands spul. Ik kan dat heel goed opknappen en dan ben je zo’n vierhonderd euro kwijt.’

‘Dat hebben we niet,’ zegt Roy.

‘Jullie gaan toch verdienen?’ zegt Rutger. ‘Wat krijg je voor dat optreden in de Fontijn?’

‘Jaap heeft het niet over geld gehad,’ zegt Thijs.

‘Ze zullen ons wel moeten betalen,’ zegt Eric. ‘We kunnen een voorschot aan onze ouders vragen.’

‘Mijn ouders hebben niks,’ zegt Roy.

‘Jij hebt een rijke vader.’ Thijs kijkt naar Eric.

‘Ik kan het vragen,’ zegt Eric. ‘Maar dan moet ik wel eerst slijmen.’

‘Zeg dat je het zwaarste pakket kiest, omdat je chirurg wil worden,’ zegt Thijs. ‘Dat vindt jouw pa natuurlijk geweldig.’

‘Ja hoor, Eric chirurg,’ lacht Roy. ‘Die gast kan niet eens onthouden wanneer wij repeteren. “O, verkeerde been afgezet. Sorry, mevrouw.”’

‘Ik weet een goed beroep voor je: leraar,’ zegt Julia.

‘Dat lijkt me nou echt vreselijk, ik maak nog liever wc’s schoon.’ Eric duwt Thijs opzij om bij zijn gitaar te komen.

‘Gaat het?’ zegt Thijs. ‘Weet je wat jij moet worden? Treinenvuller in Japan. Japanners in volle treinen duwen, dat bestaat echt hoor.’ En hij laat op zijn mobiel een filmpje op YouTube zien.

‘Ja, Eric,’ zegt Emma, ‘stuur een foto van je spierballen, dan word je meteen aangenomen.’

‘Moet je doen,’ zegt Roy. ‘Als Eric ze duwt vallen ze er aan de andere kant weer uit.’

‘Jongens, even serieus: hoe komen we aan geld?’ vraagt Rutger.

‘En onze ouders?’ Thijs kijkt Julia aan.

‘Mam heeft niks,’ zegt Julia.

‘Ik vraag het aan pap.’ Thijs gaat naar achteren. Na een tijdje komt hij terug. Hij steekt zijn duim op. ‘Pa wil wel een voorschot geven.’

‘Tof!’

‘Ik vraag het vanavond,’ zegt Eric, ‘als we hebben gekeken in die winkel. Mijn vader wil natuurlijk precies weten om welke versterker het gaat en wat het ding kost.’

‘Geweldig, ik ben benieuwd naar die tent van je,’ zegt Roy. ‘Wie weet wat we nog meer zien!’

Terwijl de jongens enthousiast brainstormen over nieuwe spullen gaat Julia naar achteren. Er moet nog een zak drop in het magazijn liggen. Ze hebben wat te vieren: hun eerste echte boeking!

Als ze met de zak drop de studio in komt, is iedereen weg. Waar zijn ze? Door het raam ziet ze de drie jongens druk pratend wegfietsen. Thijs en Emma rijden een andere straat in. Ze zijn haar gewoon vergeten!

‘Snap je een beetje wat ik doe?’ Thijs schrijft een wiskundesom voor Emma uit.

‘Nee,’ zegt Emma. ‘Maar ik ben een dombo in wiskunde.’

‘Het valt wel mee,’ zegt Thijs lachend. ‘Mijn zus snapt er nog minder van dan jij.’

‘Eerst een kus.’ Emma drukt haar lippen op Thijs’ mond. Thijs smelt. Misschien komt het door de zoete smaak van Emma’s lippen, maar elke keer dat ze kussen wordt hij betoverd.

‘Je bent zo lief.’ Hij streelt met zijn vinger haar gezicht. Daarna kijkt hij haar kamer rond. Het is de eerste keer dat hij bij Emma thuis is. Overal hangen schilderijen en tekeningen van Emma. Op de ezel staat een half afgemaakt schilderij.

‘Prachtig!’ zegt hij. ‘Zo krachtig! Maar wat stelt het voor?’

‘Chaos,’ zegt Emma.

Thijs slaat zijn ogen neer.

‘Jij denkt vast aan de chaos bij jullie thuis.’

‘Dat is nu over,’ zegt Thijs stoer. ‘Daar zijn we gelukkig van af.’

Emma pakt zijn hand. ‘Je doet nu wel zo flink, maar ik weet dat je het heel erg vindt dat je vader vandaag gaat verhuizen.’

Thijs kijkt haar aan. Hij weet niet hoe het kan, hij praat nooit over de ruzies thuis, alleen met Julia. Misschien komt het door de lieve blik in Emma’s ogen, maar hij begint te vertellen.

‘Ik mis mijn vader.’

‘Logisch toch.’ Emma kust zijn hand. ‘Het lijkt mij afschuwelijk als mijn ouders steeds ruzie zouden hebben.’

‘Die ruzies waren ook erg,’ zegt Thijs. ‘Die kunnen mij gestolen worden. Maar ’s avonds speelde ik vaak een potje schaak met mijn pa. En als mijn zus en mijn moeder oppasten bij Astrid keken wij een filmpje. Dat kan dus nooit meer spontaan, dat is zo’n rotgedachte.’

‘Voor je vader is het ook erg,’ zegt Emma. ‘Dan zit je daar in je eentje op je boot.’

Thijs knikt. Hij slikt een paar keer om zijn tranen tegen te houden.

‘Bij mij mag je wel huilen, hoor.’ Emma kust hem.

‘Ik snap mijn moeder niet,’ zegt Thijs. ‘Eerst deed ze alles wat mijn vader wilde. Ook niet goed natuurlijk, maar ze deed het braaf. Ze werkte in de fotozaak en dat vond ze hartstikke fijn. Ineens ging het niet meer zo lekker tussen hen en toen is ze uit de zaak gestapt. Ze heeft zelfs voor mijn vader een maagband laten zetten omdat hij haar te dik vond. En nu is alles totaal omgekeerd. En dat moet mijn pa zeker snappen.’

‘Tja,’ zegt Emma. ‘Soms snap je niets van volwassenen.’

‘Gelukkig heb ik jou nu.’ Thijs kust haar. ‘De meester gaat verder met de les.’ En hij tekent een parabool.





22

Julia wordt met een zwaar gevoel wakker. En dan weet ze het meteen weer. Vandaag gaat haar vader verhuizen. Haar moeder weet van niks. Ze durft het niet te vertellen, ook niet dat ze vanavond bij hun vader gaan eten op de boot. Het zal wel moeten. Zodra ze beneden is zal ze het zeggen.

‘Wij gaan zo lekker naar de markt, toch?’ zegt moeder als ze beneden komt.

Julia is zó blij dat haar moeder er vrolijk uitziet dat ze het niet vertelt.

‘Gezellig mam!’ En dat meent Julia. Bij elke kraam even kijken, daar houden ze allebei van.

Een uur later lopen ze in de winkelstraat.

‘O mam, moet je die legging zien! Hij heeft dezelfde rode kleur als mijn lippenstift. Bij mijn laarzen zal hij ook flitsend staan. Je weet wel, die laarzen die Emma heeft beschilderd. Voor als we in de Fontijn optreden.’

‘Heb je zoveel geld?’ Moeder bekijkt het kaartje. ‘Hij is tien euro.’

‘Een voorschot op mijn zakgeld?’

Moeder pakt de maillot. ‘Je krijgt hem van mij. Omdat je zo’n steun voor me bent.’

‘Ik meen wat ik daarnet zei,’ zegt moeder als ze op het marktplein zitten. ‘Ik heb zoveel aan je. Als jij me ook nog in de steek zou laten dan trok ik het echt niet meer.’

‘Mam, Thijs laat jou ook niet in de steek.’

‘En toch voelt het zo,’ zegt moeder. Ze veegt een traan weg. ‘Ik heb gisteren met iemand over de situatie gepraat. Iemand die in dit soort zaken bemiddelt. En toen voelde ik het heel duidelijk; ik wil dat het weer goed komt tussen je vader en mij. Zodra we thuis zijn bel ik je vader op voor een afspraak. Wie weet komen we er dan uit, met hulp van deze man.’

‘Relatietherapie?’

Moeder knikt.

Julia vindt het een geweldig idee. Wie weet komt het goed. Maar dan denkt ze opeens aan haar vader die vandaag gaat verhuizen. Ze heeft geen idee hoe laat hij van plan was zijn spullen weg te halen. Misschien kunnen ze het nog voor zijn, maar dan moeten ze nu meteen naar huis gaan.

‘Zal ik nog een kop koffie bestellen?’ Moeder kijkt Julia aan.

‘Nee, eh, ik heb ineens heel erge buikpijn. Laten we naar huis gaan.’

Julia duimt de hele weg. Laat haar vader alsjeblieft nog niet zijn geweest.

‘Hoe is je buik?’ vraagt moeder als ze hun straat in rijden.

‘Al iets beter,’ zegt Julia.

Moeder parkeert de auto. Ze haalt haar sleutel uit haar zak en doet de deur open. Ze wil haar jas ophangen en ziet het meteen. De jas van haar man, zijn paraplu, zijn hoed, alles is weg.

‘Hij is weer binnen geweest.’ Moeder gaat de kamer in. ‘Hij heeft zijn spullen weggehaald.’ Ze rent de trap op. Krijtwit komt ze beneden. ‘Zijn kleren zijn ook weg. En al die troep op de overloop staat er nog, die mogen wij houden.’ Ze laat zich op de bank neervallen. ‘Hij heeft van alles meegenomen zonder iets tegen mij te zeggen. En ik hoopte nog zo dat het goed zou komen.’

Julia kijkt naar haar moeder die volledig lijkt te zijn ingestort.

‘Sorry schat, laat me maar even.’

Julia gaat naast haar moeder zitten. Ze moet er zelf van huilen. Had ze haar moeder nou maar verteld wat haar vader van plan was, dan was ze niet zo geschrokken. Haar moeder blijft maar huilen, ze schokt helemaal.

‘Mam.’ Julia pakt haar hand. ‘Je hebt ons nog.’ Maar wat ze ook zegt, het helpt niet. Haar moeder is totaal van streek.

Dit kan niet, denkt Julia en op de gang belt ze Thijs.

‘Hi Thijs, papa heeft zijn spullen weggehaald. Mam is helemaal in de war. Ze ligt maar te huilen op de bank, ik weet niet zo goed wat ik moet doen.’

‘Wat wil je dat ik doe?’

‘We kunnen het niet maken om vanavond bij papa te gaan eten. Als je mam ziet, het kan gewoon niet. Bel jij papa af?’

‘Zus, het is ook klote, maar pap voelt zich ook rot. Hij zit daar in zijn eentje op die boot. Ik laat hem nu niet barsten.’

‘Zeg hem dat we morgen komen. Je kan hem toch vertellen hoe mam eraan toe is?’

‘Julia, het is niet eerlijk om pap nu af te bellen. Ik ga gewoon. Sterkte.’ En hij verbreekt de verbinding.

Ik ga echt niet, denkt Julia als ze haar moeder als een zielig hoopje op de bank ziet liggen. Ze voelt zich ineens zo verdrietig en ze belt Emma.

‘Emma,’ zegt ze en ze barst in snikken uit. ‘Het gaat zo slecht met mijn moeder. Het is heel zielig. Wil je naar me toe komen?’

‘O jee,’ zegt Emma. ‘Wat erg. Ik heb net met Thijs afgesproken dat we je vader gaan helpen met inrichten. Als jij het heel graag wilt, dan zeg ik het wel af. Weet je wat, ik ga wel maar ik blijf niet eten. Dan kom ik later naar jou toe, oké?’

Emma, ik heb je nú nodig, denkt Julia. Dan kan je net zo goed op de boot blijven.

‘Laat maar,’ zegt ze. ‘Het gaat wel weer.’

‘Lieverd,’ snikt moeder. ‘Ga jij maar naar Emma, of iets anders leuks doen. Aan mij heb je niets. Ik zit er helemaal doorheen.’ De tranen stromen over haar wangen.

‘Dacht je nou echt dat ik jou zo achterlaat?’ zegt Julia. ‘Nee hoor mam, ik blijf bij je.’ Was Thijs er maar. Het doet haar zo’n pijn om haar moeder zo wanhopig te zien.

Dan springt haar moeder plotseling in paniek op. Wat is er met haar adem? Het lijkt wel alsof ze geen lucht meer krijgt.

‘Mam! Wat heb je?’

Ze ziet er zo benauwd uit. Julia wil hulp halen als haar moeder weer gaat zitten. ‘Het is alweer over. Wat een naar gevoel, ik dacht even dat ik stikte.’

Julia kijkt bezorgd naar haar moeder. Ze vertrouwt het niet. Astrid, denkt ze. Ik moet Astrid bellen. En ze loopt met haar mobiel naar de gang.

Nog geen seconde later heeft ze haar aan de lijn. ‘Astrid, je moet komen. Het gaat niet goed met mama. Ze is helemaal overstuur en net stikte ze bijna. Het was een heel eng gezicht.’

‘Sorry,’ zegt Astrid. ‘Ik heb visite. Ik kan niet zomaar weglopen. Hoe is het nu?’

Julia steekt haar hoofd om de kamerdeur. ‘Ze ligt op de bank,’ zegt ze zachtjes.

‘Bel me zodra het weer terugkomt, oké, dan kom ik meteen.’

‘Ja.’ Julia verbreekt de verbinding. Angstig loopt ze de kamer in. Haar moeder ligt met haar ogen dicht, maar ze ademt rustig.

‘Gaat het, mam?’ Ze gaat naast haar moeder zitten en pakt haar hand.

‘Lieve schat, ik vind dit zo naar voor je. Het lijkt wel of alle stress er nu uit komt.’

‘Maar het is toch maar tijdelijk dat pap op de boot gaat wonen?’

‘Hoe moet ik je vader nog ooit vertrouwen? Hij heeft gewoon zijn spullen uit ons huis gehaald zonder overleg. Het huis van ons allemaal, waar jullie zijn geboren. Alsof het allemaal niets heeft voorgesteld. Ik…’ Moeder grijpt naar haar borst. ‘Daar begint het weer.’ Ze hijgt benauwd. ‘Als ik het maar niet aan mijn hart heb.’

Julia rent de kamer uit en belt Astrid. Ze moet meteen komen. Ze hoort Astrids mobiel overgaan. Neem nou op, denkt ze. Ze belt drie keer achter elkaar maar er wordt niet opgenomen. Ze spreekt Astrids voicemail in. ‘Je moet komen. Mam is helemaal niet goed, misschien heeft ze wel een hartaanval.’

Ze hoopt dat Astrid terugbelt maar ze hoort niets.

Als ze de kamer in komt ligt haar moeder weer op de bank.

‘Mam, zal ik de dokter bellen?’

‘Nee, geen dokter. O! Ik geloof dat het weer begint.’

Julia wacht geen seconde langer en belt de dokter.

Op de kruising geeft Thijs Emma een kus. Hij zwaait nog en dan fietst hij naar huis. Hij vond het helemaal niet gemakkelijk om bij zijn vader te zijn. Telkens moest hij aan het bericht van Julia denken. Heeft hij niet de verkeerde beslissing genomen? Had hij zijn zus niet moeten steunen? Het is ook zo’n fokking rotsituatie. Als hij bij zijn zus en zijn moeder was gebleven dan had hij weer een schuldgevoel tegenover zijn vader gehad. Hij kan het niet goed doen.

Maar achteraf zit het hem toch niet lekker. Hij heeft het gevoel alsof hij zijn zus in de steek heeft gelaten.

Julia rent naar beneden als ze de voordeur hoort.

‘Gelukkig, je bent er!’ Ze valt Thijs om de hals.

‘De dokter is geweest, mama heeft hyperventilatie. Ze zit er helemaal doorheen. Ze heeft kalmerende pillen gekregen. Thijs, het zag er zo eng uit! Ik dacht dat ze een hartaanval had.’

‘Je had mij moeten bellen.’

‘Jij wilde per se bij papa eten.’

‘Ja, maar ik wist toch niet dat het zo erg was? Waar is mam?’

‘Ze slaapt.’

Thijs zucht.

Ze lopen samen naar boven.

‘Hoe was het bij papa?’ vraagt Julia.

Thijs haalt zijn schouders op. ‘Die boot is vet, maar het blijft balen. Hij snapte dat jij niet kwam en hij was heel tof tegen Emma. Ze heeft hem geholpen met inrichten, daar is ze echt heel goed in. Weet je wat ze heeft bedacht?’

‘Nee, maar dat hoef ik ook niet te weten.’

‘Sorry, jij hebt een klotemiddag gehad, dat snap ik. Maar ik voelde me ook rot. Ik was blij dat Emma mee was. Dat had ze niet hoeven doen. Lief van haar.’

‘Reuzelief, maar daardoor zat ik wel hier alleen. Anders zou ze altijd naar me toe gekomen zijn.’

‘Dat wilde ze ook, tenminste, dat zei ze tegen mij, maar jij vond het niet nodig. Ze zat er zelf ook mee.’

‘Ja ’s avonds,’ zegt Julia. ‘Laat maar. Het is ook niet Emma’s schuld, het is gewoon balen.’

‘Dat Emma en ik verkering hebben?’

‘Door die stomme verkering heb je helemaal geen aandacht meer voor mij!’

Julia gaat haar kamer in.

‘Emma heeft hier geen schuld aan,’ roept Thijs haar na.

Julia gaat op haar bed zitten. Wat gebeurt er toch allemaal? Alles is veranderd. Niet alleen de ellende tussen haar ouders, maar haar broer kwam altijd voor haar op. Niemand moest het wagen haar pijn te doen en nu kiest hij opeens partij voor Emma? Hoe hij reageerde, zo fel! Ze zei toch niks gemeens over Emma? Ja, ze voelde zich in de steek gelaten door haar beste vriendin. Is dat soms zo gek? Zo kent ze Thijs helemaal niet. Dat hij haar zo laat vallen, net nu ze hem zo hard nodig heeft.





23

‘Jij moet raden wat wij gaan bakken!’ Emma komt binnen met een tas vol boodschappen. In de keuken zet ze meel, eieren en chocola op het aanrecht.

‘Brownies! Lekker!’ Julia verheugt zich zo op deze middag. Het lijkt zo lang geleden dat Emma echt iets met haar deed.

‘Lust Thijs ook brownies?’ vraagt Emma als ze het meel in een kom doet.

‘Ja hoor!’ Julia heeft nu geen zin om over Thijs te praten.

‘Hij weet niet dat ik bij jou ben, hè? Of heb jij het verteld?’ Emma kijkt Julia aan.

‘Ik heb niks gezegd,’ zegt Julia. Ze heeft expres haar mond gehouden. Het wordt hún middag!

Julia haalt de mixer uit de kast.

‘Vind jij Thijs anders?’ vraagt Emma. ‘Ik bedoel, merk je dat hij verliefd is? Jij moet het kunnen zien, jij kent hem zo goed.’

Julia doet het doosje eieren open. ‘O jee, er zijn er twee gebroken.’

‘Niet erg,’ zegt Emma en ze haalt de scherven eruit.

‘Hoeveel eieren moeten erin?’ vraagt Julia.

Net op dat moment horen ze de voordeur.

‘Is het Thijs?’ vraagt Emma opgewonden.

‘Ik denk het wel,’ zegt Julia.

Emma wacht vol spanning of Thijs de keuken in komt, maar hij gaat naar boven.

‘Hij weet dus niet dat ik hier ben,’ zegt Emma. ‘Het kan toch niet dat ik hem niet even een kus breng?’

‘Ga maar even.’ Julia merkt ook wel dat Emma het niet meer uithoudt.

‘Maak jij het beslag maar af. O nee, je weet de hoeveelheden niet. Eh, vet de bakplaat dan vast in, oké?’

Julia baalt. Waarom moet Thijs nou net thuiskomen? Ze dacht dat hij bij Eric was.

Ze haalt de bakplaat uit de oven en smeert hem met boter in. Ze is allang klaar als Emma er nog steeds niet is. Waar blijft ze nou? Zij kan verder niks doen. Ze gaat de gang op en luistert onder aan de trap maar ze hoort niks. Ze heeft geen zin om Emma te halen.

Als Emma er na een kwartier nog niet is gaat ze weer naar de gang en dan kucht ze heel luid, maar het blijft stil boven. Ze wacht even en als er niets gebeurt gaat ze halverwege de trap staan. ‘Hatsjie!’ Ze niest zo hard ze kan, maar er gebeurt nog steeds niets. Waar slaat dit nou op? Net als ze opnieuw wil gaan niezen gaat de deur boven open. ‘Hèhè,’ zucht Julia.

‘Thijs wil leren hoe je brownies moet bakken,’ zegt Emma.

Thijs? Julia weet niet wat ze hoort. Thijs komt nooit in de keuken.

‘Jij mag de chocola in het deeg mixen, Thijs,’ zegt Emma als ze de keuken in gaan.

Thijs pikt een stuk chocola en stopt het in zijn mond.

‘Nee, niet opeten, mixen, zei ik.’

Thijs pikt weer een stukje chocola en rent de keuken uit. Emma rent achter hem aan.

Julia hoort gegrinnik en gegiechel op de gang. Leuk, denkt ze. Fijne middag met mijn vriendin.





24

Thijs zet zijn fiets voor de boot. Hij is er nog niet aan gewend dat zijn vader hier woont. Nu hij over de ergste schrik heen is ziet hij pas dat het een superplek is. Er wonen allemaal hippe, relaxte mensen om je heen en je loopt zo naar het centrum. De boot ziet er ook veel levendiger uit nu hij is bewoond. De racefiets van zijn vader op het dek met het krat bier ernaast is zo’n vertrouwd beeld. Hij stapt op het dek en doet de deur open.

‘Hi!’

‘Goed dat je er bent, jongen.’ Zijn vader houdt het schilderij in zijn handen dat hij van Emma heeft gekregen. ‘Wat denk je van deze plek?’

‘Mooi toch?’ zegt Thijs.

‘Dan gaan we die straks hier ophangen. Eerst koffie. Ik ben al vanaf zes uur vanochtend bezig. Jij iets drinken?’

‘Doe mij maar een cola.’ Thijs loopt door de boot.

‘Het ziet er goed uit hier. Je hebt al veel gedaan.’

‘Hoe is het met je moeder?’ Vader zet de cola en de koffie neer.

‘Ze werkt alweer.’

‘Dat dacht ik wel, jongen. Het was allemaal aandachttrekkerij. Al maanden maakt ze ruzie en is er niks mis met haar. En nu ik eindelijk op mezelf ben krijgen we dit. Ik hoop maar niet dat jullie je zorgen maken om die flauwekul.’

‘Julia is zich doodgeschrokken. Mam dacht dat het haar hart was.’

‘Ja, dat zal wel, de aanstelster.’

‘Pap?’ Thijs zet zijn glas neer. ‘Denk jij dat het nog goed komt tussen mama en jou?’

Vader strijkt door zijn haar. ‘Alles kan, niets is onmogelijk.’

‘Niet zo vaag, pap, wees eerlijk.’

Terwijl zijn vader in zijn koffie roert, staart hij voor zich uit.

‘Je weet het wel maar je durft het niet te zeggen.’

Zijn vader legt een hand op Thijs’ schouder. ‘Jongen, het klinkt misschien hard, maar het bevalt me hier uitstekend. Ik mis jullie, dat is alles. Als jullie hier zouden wonen was het voor mij perfect.’

‘Dus je mist mam niet.’

‘Geen minuut. Achteraf had ik veel eerder moeten vertrekken. Maar je kinderen, hè? Dat vreet wel aan me.’ Hij kijkt Thijs aan. ‘Ach, je weet maar nooit.’

‘Je bedoelt dat het misschien toch nog goedkomt?’

‘Nee, dat jullie op een dag met je spullen voor mijn deur staan.’ Thijs ziet aan zijn vaders gezicht dat hij niets liever zou willen. Het verwart hem. Zijn vader blijft dus voorgoed op de boot wonen. Hij was er al bang voor, maar nu weet hij het zeker: er is geen weg meer terug.

‘En als mam het je zou vragen?’ probeert hij nog.

Zijn vader schudt zijn hoofd.

‘Smeken?’

‘Nee, jongen. Het is voorbij. Ik ga mijn zaak verbouwen, dat vraagt heel wat energie. Daar heb ik steun bij nodig, en geen vrouw die het bloed onder mijn nagels vandaan haalt. Ik heb net de plannen ingeleverd bij de bank. Het is wachten op een lening.’

Vader staat op. ‘Het schilderij. Wat wil jij: vasthouden of boren?’

‘Ik hou hem wel vast.’ Thijs voelt zich veel te wiebelig om te boren.

‘Er is iets met je,’ zegt Emma als ze samen bij Roodkapje zitten. ‘Vind je me soms niet meer leuk?’

‘Het heeft niets met jou te maken.’ Thijs verpulvert een bierviltje. ‘Mijn pa blijft voorgoed op de boot wonen. My god, ik ga hem gruwelijk missen.’

‘En hij jou,’ zegt Emma. ‘Het lijkt me niet makkelijk voor hem dat jullie alle twee voor je moeder kiezen.’

‘We hebben helemaal niet gekozen. Hij zou tijdelijk woonruimte zoeken.’

‘Nu zullen jullie toch moeten kiezen.’

‘Wat een shit!’ Thijs duwt zijn glas weg. ‘Hoe kan ik nou kiezen?’

‘Ik verwacht dat Julia voor je moeder kiest,’ zegt Emma.

Thijs zucht. ‘Dat denk ik ook.’

‘En jij?’

‘Ik kan me niet voorstellen dat ik niet meer samen met Julia in één huis woon.’

‘Maar waar woon je het liefst, bij je vader of je moeder?’

‘Bij mijn vader.’ Thijs schrikt er zelf van. Maar het is wel zo. Hij begrijpt zijn vader beter. Tussen hen gaat het altijd vanzelf. Met zijn moeder botst hij veel vaker. ‘Tja, maar mijn zus hè?’

‘Je kan toch niet altijd met je zus samen blijven en bovendien zien jullie elkaar dan toch nog? Jullie zitten samen in de band en je kan ook af en toe een weekend naar je moeder. Je moet doen wat je het fijnst vindt.’

Thijs schrikt als hij de torenklok hoort slaan.

‘De repetitie!’

De hele weg naar de studio gaat het maar door zijn hoofd: hoe zal het zijn als hij bij zijn vader op de boot woont? Ze zouden het wel gezellig hebben. Stel je voor dat hij bij zijn moeder blijft, dan heeft hij wel Julia in de buurt. Zijn gedachten gaan maar heen en weer.

Tegelijk met Julia komt hij bij de studio aan.

Julia begint er meteen over. ‘Heb jij pap nog gesproken?’

Thijs knikt. ‘Pap wil niet meer terug. Het is balen, maar hij denkt van niet, ook niet als mam het hem smeekt.’

‘En wij dan? Dan zijn wij pap kwijt.’

‘Pap mist ons ook. Hij hoopt dat we bij hem komen wonen.’

‘Dat doen we toch niet,’ zegt Julia. ‘We kunnen mam toch niet alleen laten?’

Thijs loopt naar binnen.

‘Thijs,’ zegt Julia als hij geen antwoord geeft. ‘Dat doen we toch niet?’





25

Waar blijft Thijs, denkt Julia als ze ’s morgens beneden zit. Ze moet eigenlijk al weg, maar ze wacht op haar broer; dan komt ze maar te laat.

Eindelijk komt hij de kamer in. Hij grijpt een appel van de schaal en wil weggaan.

‘Thijs,’ zegt Julia. ‘Nu papa definitief op de boot blijft wonen, wordt alles anders.’

Thijs knikt. ‘We zijn nu kinderen van gescheiden ouders.’

‘Gelukkig zijn er geen bezoekregelingen.’ Julia stopt haar brood in een zakje. ‘We kunnen pap zo vaak zien als we willen. Gelukkig hebben wij elkaar, samen redden we het wel, toch?’

Thijs zucht. Hij moet het zijn zus vertellen, maar hoe? Hij vindt het vreselijk om haar pijn te moeten doen, maar zijn besluit staat vast.

‘Ik eh… ik wil hier niet blijven nu pa er niet meer woont.’

‘Hoe bedoel je?’

‘Nou eh… ik ga bij papa wonen.’

‘Hè?’ Julia’s mond valt open. ‘En dat heb je in je eentje besloten, zonder mij?’ Ze kijkt haar broer aan. Ze kan het bijna niet geloven. Ze deden altijd alles samen.

‘Je hebt het toch niet aan pap gezegd, hè, dat wij bij hem gaan wonen. Dat kunnen we mam echt niet aandoen.’

Thijs kijkt zijn zus aan. ‘Julia, jij kan bij mama blijven, maar ik wil dat niet.’

‘Dan wonen we niet meer in één huis! Wil je dat?’

‘Natuurlijk wil ik dat niet. Ik heb die klotescheiding niet bedacht. Nee, natuurlijk heb ik geen zin om te verkassen, nou goed.’

‘Blijf dan hier!’

‘Nee, sorry.’ Thijs staat op. Julia houdt hem aan zijn arm vast.

‘Niet weggaan nu. Dit is veel belangrijker dan die stomme school. Thijs, ik wil niet dat wij…’

Ze begint te huilen. Thijs pakt haar vast. ‘Het is ook klote.’ Zijn stem klinkt hees.

‘Wij waren altijd samen, weet je nog,’ snikt Julia.

‘Luister, zus.’ Thijs veegt ook een traan weg. ‘We kunnen nou eenmaal niet altijd bij elkaar blijven. Als ik ga studeren ben ik hier ook weg.’

‘Maar dan moet het! Nu kies je er zelf voor.’

‘Wat nou zelf kiezen!’ Thijs maakt zich los en loopt weg. Bij de deur draait hij zich om. ‘Het went wel.’

Julia is in tranen als ze de voordeur hoort dichtslaan. Hoe kan Thijs dat doen! Wat moet ze nu? Als Thijs eenmaal iets in zijn hoofd heeft krijg je het er niet zomaar uit. Paniekerig denkt ze na. Dit moet ze oplossen. Ze kijkt op de klok. Eigenlijk moet ze weg, maar die school kan haar gestolen worden. Het idee dat haar broer hier niet meer woont; dat ze niet meer ’s avonds samen aan hun huiswerk zitten; zijn muziek niet meer hoort die altijd veel te hard staat; niet even bij hem kan binnen wippen als ze een ingeving voor een nieuw liedje heeft, of zomaar om wat te kletsen. Ze wist het al, maar nu voelt ze nog eens extra hoe belangrijk haar broer voor haar is. Zou Eric hem kunnen overhalen om thuis te blijven wonen? Ze weet het niet. Eric heeft niet zo’n grote invloed op Thijs. Maar wie wel?

‘Wat ben jij vroeg?’ zegt Emma als ze haar vriendin voor de deur ziet staan.

‘Je moet me helpen.’ Julia loopt achter Emma aan de kamer in. Ze ploft op de bank neer. ‘Het is crisis, mijn ouders gaan scheiden.’

‘Ik vind het heel erg voor je.’ Emma gaat naast haar zitten en slaat een arm om Julia heen. ‘Wat kan ik voor je doen, zeg het maar en ik doe het.’

Julia zucht opgelucht. Haar vriendin wil haar helpen. ‘Thijs wil bij mijn vader op de boot gaan wonen, maar dat kan niet.’

‘Waarom niet? Er is toch plek voor hem?’

‘Hij mag niet bij mij weg. En jij moet hem tegenhouden. Hij is verliefd op jou, naar jou luistert hij tenminste. Je weet hoe hecht Thijs en ik zijn.’

‘Julia, sorry, maar dat ga ik niet doen. Thijs heeft hier goed over nagedacht. Het is zijn beslissing. Dat moet je respecteren. Hij vond het al zo moeilijk, je had hem moeten zien. Eindelijk is hij eruit, dan ga ik hem toch niet in de war brengen?’

‘En ik dan? Ik ben jouw vriendin. Ik voel me vreselijk.’

‘Natuurlijk vind ik het rot voor je. Heel erg zelfs,’ zegt Emma. ‘Maar Thijs moet doen wat hij het liefste wil.’

‘En dan ben ik mijn broer kwijt, wil je dat soms?’

‘Nou overdrijf je. Thijs blijft je broer, ook als hij bij zijn vader woont.’

‘Je snapt het niet.’

‘Ik snap het heel goed,’ zegt Emma. ‘Jij denkt dat Thijs van jou is, maar hij heeft een eigen leven.’

‘Dat is het juist, zijn leven is ook míjn leven. Wij delen zoveel, dat weet jij toch ook? Thijs en ik horen samen in één huis. Het idee dat hij weggaat maakt me gek.’

Emma trekt haar vriendin naar zich toe. ‘Daar kan Thijs toch niks aan doen? En trouwens, je hebt mij toch ook?’

Julia slaat de arm van Emma weg. ‘Daar merk ik anders niks van.’

‘O, dank je wel dan.’ Emma staat kwaad op. ‘Ben je hierheen gekomen om ruzie te maken of zo?’

‘Nee, maar jij laat mij vallen.’

‘Helemaal niet, maar jij kan toch niet altijd met je broer in een huis wonen? Of wil je soms met hem trouwen?’

‘Doe normaal jij! Je bent alleen maar jaloers op wat Thijs en ik hebben. Net als vroeger, ik dacht dat het over was. Niet dus.’

‘O ja? Ben ik jaloers? Dat zeg je maar. En weet je waarom? Omdat… omdat…’

‘Nou, zeg het maar?’

‘Omdat jij verliefd bent op je eigen broer!’ schreeuwt Emma. ‘Zo zit het.’

‘Jij bent hartstikke gek!’

Julia springt op en rent de kamer uit. ‘Je bent mijn vriendin niet meer.’

Ze hoopt dat Emma haar achterna komt en zegt dat het haar spijt, maar ze laat haar gewoon gaan. Huilend loopt Julia over straat. Ze heeft het gevoel alsof haar hele wereld is ingestort. Alles is ze kwijt: haar vader, Thijs en Emma. De woorden van Emma snijden als messen door haar hart. Hoe durft ze te zeggen dat zij verliefd is op Thijs? Ik hou van mijn broer, denkt Julia. Hij is mijn broer en tegelijk mijn beste vriend. Hij wás haar beste vriend.

Als Julia de straat in loopt ziet ze een bakfiets voor hun deur staan. Pas als Eric met een doos spullen naar buiten komt dringt het tot haar door: Thijs is aan het verhuizen!

‘Jij bent handig, pas komen als we net klaar zijn. Die broer van jou is wel een slavendrijver, hoor. Ik heb me rot gesjouwd.’

‘Dus je gaat nu al?’ zegt Julia als Thijs naar buiten komt.

‘Ja eh… sorry.’ Ze staan tegenover elkaar, maar ze weten niets te zeggen.

Julia pakt haar broer vast en drukt haar hoofd tegen zijn borst.

‘Ik moet gaan.’ Thijs maakt zich los. Hij wil niet janken waar Eric bij is. Hij ziet het in- en indroevige gezicht van zijn zus. Hij voelt zich zo machteloos. Hij heeft zin om de voordeur in te trappen. Maar hij blijft staan en haalt diep adem. ‘Shit happens,’ zegt hij en hij stapt op zijn fiets. Julia kijkt haar broer na die met al zijn spullen wegfietst. Ze weet niet hoelang ze daar heeft gestaan, maar dan gaat ze het huis in. Binnen voelt het leeg en somber, alsof er iemand dood is.

‘Je bent er!’ Moeder komt de kamer uit. ‘Kind, waar heb je gezeten? De conciërge belde dat je niet op school was, ik wist van niks. Ik was zo ongerust. Je had me moeten bellen.’

Julia weet dat ze fout zit. Ze had haar moeder niet in ongerustheid moeten laten. Maar ze voelt zich verdrietig en ook boos en ze heeft geen zin om sorry te zeggen. ‘Wat kan mij die rotschool schelen,’ schreeuwt ze. ‘Thijs is weg hier, mijn broer woont hier niet meer.’ Ze rent de trap op naar haar kamer. De deur van Thijs’ kamer staat open. Alleen zijn bed en het bureau staan er nog. Het lijkt wel een nachtmerrie. Wás het maar een nachtmerrie, het is echt!

Ze gaat haar kamer in. Het voelt stil, heel stil. Julia probeert aan fijne dingen te denken, aan Rutger en hun optreden met de band. Maar dat lijkt ineens veel minder belangrijk. Niets is meer belangrijk. Ze zou er alles voor overhebben als het nog bij het oude was. Alles wat ze heeft, zelfs haar zangcarrière. ‘Ik wil mijn broer terug,’ zegt ze hardop.



‘Nou gast, een supergave plek.’ Eric zet de laatste doos in Thijs’ nieuwe kamer. Hij kijkt door het raam over het water. ‘Hé, op de boot aan de overkant zie ik een paar mooie meiden. Heb jij even mazzel.’

Thijs reageert niet. ‘Hallo, het wordt wel tijd dat je weer vrolijk wordt, gast. Jezus man, wanneer hebben we voor het laatst gelachen?’

‘Ja, ik zit hier voor mijn lol, nou goed,’ zegt Thijs.

‘Nou ja, vanavond zie ik je.’

‘O eh, sorry,’ zegt Thijs. ‘Kunnen we een ander avondje voor onze filmavond nemen? Woensdag is Emma’s enige vrije avond, zie je.’

‘Dat meen je niet.’ Eric loopt mopperend weg. ‘Zoek het uit!’ roept hij nog als hij de deur achter zich dichttrekt.

Thijs gaat in zijn nieuwe kamer op zijn bed zitten. Zijn vader komt straks thuis. Hij was er graag bij geweest om te helpen met verhuizen, maar hij had een gesprek over de lening bij de bank. Thijs kijkt om zich heen; al zijn spullen liggen verspreid op de grond, overal liggen dozen en zakken. Hij voelt zich verlamd. Hij heeft geen zin om het gezellig te maken. Hij denkt maar aan Julia, aan die verdrietige blik in haar ogen. Heeft hij wel de juiste keuze gemaakt? Had hij niet bij zijn moeder en zijn zus moeten blijven? Zal hij Julia bellen en zeggen dat ze niet de enige is die zich klote voelt?

Thijs zit met zijn mobiel in zijn handen als hij opschrikt van geklop op zijn raam. Met een ruk draait hij zich om en dan kijkt hij in het gezicht van Emma. ‘Thijs, doe even open!’

Hij laat haar binnen en kust haar.

‘Ik heb een verrassing voor je.’

Ze pakt een mandje van het dek.

‘Een katje!’ roept Thijs uit.

‘Ik heb het aan je vader gevraagd en die vond het goed.’

Thijs haalt het beestje uit de mand. Thijs is dol op katten, dat weet Emma. Het beestje spint als hij hem aait.

‘Ben je blij?’ vraagt Emma.

‘Superblij!’ Thijs kust haar.





26

Julia kijkt tevreden naar het liedje dat ze heeft geschreven. ‘Best friend’ heet het. Ze dacht aan de ruzie met Emma en toen kwam de tekst vanzelf, heel onverwacht. Ze was helemaal niet van plan een nummer te schrijven, maar het heeft haar wel goedgedaan. Ze is heel benieuwd wat Thijs ervan vindt. Anders was ze allang zijn kamer binnengestormd, maar nu moet ze bellen voor een afspraak met haar eigen broer. Het verdrietige gevoel komt meteen terug. Ze wil niet weer overstuur raken en gaat naar beneden om een dvd te kijken.

Haar moeder zit in de kamer met een boek voor haar neus, maar zo te zien leest ze niet.

‘Mam, weet je wat ik zo raar vindt,’ zegt Julia. ‘Thijs is al twee dagen geleden vertrokken en je zegt er niks over. Ook niet als ik erover begin.’

Moeder kijkt haar aan. ‘Lieverd, wat moet ik erover zeggen?’

‘Zie je wel, je durft er niet over te praten. Dat moet je vooral doen, krop het maar op. Hartstikke stom. Ga huilen of word kwaad, maar doe iets.’

‘Ik vind het ook heel erg,’ zegt moeder. ‘Maar ik wil jou niet met mijn zorgen lastigvallen. Het is allemaal al ellendig genoeg voor je.’

‘Mam, ik ben geen klein kind meer, ik merk toch aan je dat je erover in zit. Ben je boos op Thijs?’

‘Natuurlijk niet, die jongen kan er niets aan doen. Dit is het werk van je vader. Weer een of andere agressieve actie van hem. Denk maar niet dat het hem om Thijs gaat. Hij wil mij kapotmaken. Ik ken je vader, hij heeft altijd een dubbele agenda.’

‘Mam, zo is papa niet.’

‘Julia, dit is het laatste wat ik erover zeg. Je weet hoeveel plezier ik in onze winkel had. En niet zonder resultaat. Ik zorgde voor een enorme klantenbinding. Het was mijn passie, maar ik ben ermee opgehouden omdat je vader en ik te veel op elkaars lip zaten. Dat konden we niet. Ik ben uit de zaak gestapt om ons huwelijk te redden. Het heeft me heel wat slapeloze nachten bezorgd. Je vader kon fijn op zijn plek blijven. Ik miste de reuring en de klanten. In plaats van dat hij me steunde en dankbaar was, is hij doorgegaan met mij dwars te zitten. En hij houdt er niet mee op. Zelfs nu hij voor zichzelf heeft gekozen gaat hij nog door. Die man rust niet eerder dan dat er niets meer van mij over is.’

Julia krijgt een vervelend gevoel. Zou haar vader zo gemeen zijn? Ze vond het altijd vreselijk als hij haar moeder uitschold voor vetzak.

‘Heb jij vanmiddag iets te doen?’ vraagt moeder. ‘Of komt Emma hier?’

‘Nee.’ Ze vertelt maar niet dat ze ruzie hebben. Sinds die ochtend dat ze bij Emma was heeft ze niets meer van haar gehoord. In het weekend moeten ze optreden, dan pas ziet ze haar weer. Ze wil er liever niet aan denken hoe dat moet.

‘Als je tijd hebt, kun je misschien mee naar Astrid om op de kleintjes te passen.’

‘En jij dan?’

‘De ramen bij Astrid moeten nodig worden gelapt. Ik was er van de week, ze zien er niet uit, maar ik had er geen tijd meer voor. Als jij oppast, dan kan ik even aan het werk.’

‘Goed,’ zegt Julia.

Thijs kijkt zijn nieuwe kamer rond. Hij is helemaal aan kant. Emma heeft hem geholpen, anders was het nog steeds een grote puinhoop geweest. Hij kijkt naar Boris, zijn kat, die zoekend rondloopt.

‘Kom jij eens hier.’ Thijs pakt hem op en zet het beestje op de kattenbak.

‘Goed zo!’ zegt hij als Boris plast. Hij hoort zijn vader vloeken achter zijn laptop.

‘Problemen?’

‘Dat is toch hondsbrutaal! Ik heb een mailtje van je moeder. Dat kreng eist elke maand een bijdrage voor Julia.’

‘Tja, anders kan mam niet rondkomen. Ze zit hartstikke krap.’

‘Ach jongen, laat je toch niets wijsmaken. Ze heeft meer dan ik.’

‘Pap. Hoe kan dat nou? Ze werkt drie dagen in de thuiszorg, je weet zelf ook wel dat het niet goed betaalt.’

‘De thuiszorg ja, maar wat denk je dat ze er allemaal naast klust? Ze runt dat hele gezin van Astrid. Ze past niet alleen op de kinderen, ze maakt daar ook schoon.’

Thijs schrikt. Hoe weet pap dat? Zou Julia het hem hebben verteld?

‘Ze poetst daar niet een paar uurtjes hoor, het is een kast van een huis. En allemaal zwart, denk maar niet dat ze het opgeeft aan de belasting. Ze rijdt in een auto, en nou wil ze mij, of liever gezegd óns, een poot uitdraaien. Terwijl ze donders goed weet dat de winkel in deze tijd geen vetpot is.’ Hij kijkt naar de mail. ‘Je moeder heeft me de oorlog verklaard.’

Thijs’ mobiel gaat.

‘Hi zus.’

‘Ik heb een nieuw liedje.’

‘Kom hierheen,’ zegt Thijs.

‘Kom maar naar mij toe, ik ben bij Astrid, ik pas op de kleintjes.’

‘Doe ik.’

‘Julia heeft een nieuw lied.’ Thijs pakt zijn jas.

‘Niks tegen mama zeggen over die mail, hoor. En als je daar toch bent, kijk even of er post voor me is.’

‘Ze zijn niet thuis, Julia is bij Astrid. Later.’

‘Thijs!’ roept vader hem na. ‘Als je moeder daar schoonmaakt, maak dan even een fotootje.’

‘Waar slaat dat nou weer op?’

‘Doe het nou maar gewoon.’

Het eerste wat Thijs ziet als hij aan komt rijden is zijn moeder. Ze staat in de tuin op een trapje de ramen te lappen. Zijn vader heeft dus wel gelijk, ze maakt daar schoon en dat doet ze heus niet gratis. Hij stopt, pakt zijn mobiel, maakt een foto en stuurt hem naar zijn vader. Daarna fietst hij het tuinpad op.

‘Hi mam.’ Hij weet niet zo goed wat hij moet zeggen. Daarom geeft hij haar een kus en gaat gauw naar binnen.

‘Hoe is het met Boris?’ vraagt Julia als ze haar broer ziet. Ze is ’s avonds meteen gaan kijken. Ze vond het wel lastig dat Emma het katje had gegeven, maar de kitten vond ze superlief.

‘Hij is bijna zindelijk,’ zegt Thijs. ‘En weet je waar hij slaapt? Op mijn hoofdkussen.’

‘Ben je… ben je daar al gewend?’ vraagt Julia.

Thijs slaat zijn ogen neer. ‘Nee.’

‘Kom je terug?’

Thijs kijkt naar zijn moeder die de ramen lapt. ‘Ik blijf bij papa,’ zegt hij zachtjes. ‘Nu zijn we toch ook bij elkaar,’ zegt hij als hij Julia’s teleurgestelde gezicht ziet.

‘Ik mis je,’ zegt Julia.

‘Zeg dat nou niet.’ Thijs slikt een paar keer. ‘Waar zijn de kleintjes?’ vraagt hij gauw.

‘Die slapen.’

‘Laat je liedje horen.’

‘Het gaat over vriendschap.’ Julia haalt diep adem en begint te zingen.

Thijs luistert. Het nummer doet hem denken aan zijn eigen vriendschap met Eric. Ze zijn al zo lang bevriend. Er was weleens wat, maar dan werden ze kwaad op elkaar en het was over. Nu voelt het zo stroef.





27

Thijs maakt een blikje open voor Boris. Het katje loopt spinnend langs zijn benen.

‘Ah,’ hoort hij zijn vader zeggen. ‘De foto ligt bij de advocaat.’

‘Welke foto?’ vraagt Thijs als hij het poezenbakje op de grond zet.

‘Die jij van mama hebt gemaakt.’

‘Wat ga je ermee doen?’

‘Laat dat maar aan mijn advocaat over,’ zegt vader.

Thijs krijgt ineens een heel vervelend gevoel. ‘Je gaat haar toch niet chanteren?’

‘Jongen, je moeder eist elke maand tweehonderdvijftig euro van mij voor Julia. Die heb ik niet. Als ze doorzet kunnen we de boot wel vaarwel zeggen. En waar moeten wij dan naartoe? De advocaat zorgt er alleen maar voor dat ze hiermee ophoudt.’

Thijs zet het lege bakje op het aanrecht. ‘En als je gewoon niet betaalt?’

‘Was het maar zo makkelijk. Als ze een zaak begint word ik gedwongen.’

‘Wij moeten voor onszelf zorgen, jongen,’ zegt vader die wel ziet dat het Thijs niet lekker zit. ‘Laat je moeder nou maar aan mij over.’

‘Ik heb anders wel die foto gemaakt.’

‘Dat hoeft niemand te weten.’

Wat een gedoe, denkt Thijs. Nu dit weer. Hij heeft geen zin in nog meer problemen. Hij moet zo naar de Fontijn. Vanavond moeten ze optreden. ‘Ach, jullie bekijken het ook maar samen,’ zegt hij en gaat achter zijn synthesizer zitten.



De band wacht op Rutger die de versterkers en de microfoon op het podium van de Fontijn instelt.

Julia voelt zich ongemakkelijk. Emma heeft nog niets tegen haar gezegd, ze doet of Julia niet bestaat. Zelf zegt ze ook niets. Emma heeft haar beledigd, zij moet het goedmaken. Waarom heeft Thijs haar meegenomen naar de generale repetitie? Hoe kan ze nou zo zingen?

‘Volgens mij kunnen we beginnen,’ zegt Rutger als Thijs zijn synthesizer heeft ingeplugd.

‘Waar is Roy?’

Eric gaat achter de microfoon staan.

‘Roy!’ galmt het door het hele gebouw.

‘Wat ben ik toch populair!’ Lachend komt Roy binnen.

‘Waar zat je?’ zegt Thijs.

‘Een belangrijke bespreking,’ zegt Roy.

‘Dat kan maar over twee zaken gaan,’ zegt Thijs. ‘Of je praat over een lekker ding, óf je praat met een lekker ding.’

‘Goed geraden,’ zegt Roy. ‘Jullie hebben haar gezien toen we binnenkwamen.’

‘Heb je wel opgelet hoe oud ze is,’ zegt Eric. ‘Ze liep achter een rollator.’

‘Hebben jullie niemand bij de garderobe zien staan?’ vraagt Roy. ‘Een beeldschoon chickie. Ik heb gevraagd of ze vanavond naar ons optreden komt en ze zei ja.’

‘Ja hoor,’ lacht Eric. ‘Ze werkt hier, ze moet hier toch zijn.’

‘Jullie begrijpen niets van de ware liefde.’ Roy schudt zijn hoofd. ‘Ik denk dat ik toch maar een keer een cursus geef.’

‘Nu wordt het tijd om aan het werk te gaan,’ zegt Thijs en hij begint te spelen.

‘Wat is er met jou?’ vraagt Eric als Julia voor de derde keer te laat inzet.

‘Maak je niet zo druk, man, alsof jij nooit een fout maakt.’ Wat moet ze zeggen? ‘Ik kan zo niet zingen met Emma tegenover me die me negeert?’ Gelukkig heeft niemand het door. Het is toch ook te belachelijk, hoe moeilijk is het om sorry te zeggen? Ze zijn al jaren beste vriendinnen.

‘Oké,’ zegt Thijs. ‘Geen gedoe nu. Iedereen is gestrest. We beginnen opnieuw.’

Shit! Nu valt ze weer te vroeg in en ze heeft ook te hoog ingezet.

‘Je stem klinkt niet zuiver,’ zegt Eric, ‘en dat ligt deze keer niet aan de microfoon.’

‘Hebben we daarvoor een lening bij onze ouders afgesloten? Nu hebben we een goeie versterker en een nieuwe microfoon en dan zing jij vals.’

‘Iedereen is weleens gestrest,’ zegt Rutger.

Lief van Rutger. Julia probeert het opnieuw, maar het lukt haar niet en ze loopt weg van de microfoon. ‘Sorry, maar ik hou ermee op. Het lukt nu niet.’ Als Emma vanavond weer zo stom doet verpest ze het hele optreden.

‘Laten we even pauze houden,’ stelt Thijs voor.

Thijs gaat naast Julia aan de bar zitten.

‘Hoe komt het dat het niet gaat?’

‘Wat denk je?’ zegt Julia geërgerd. ‘Door je lieve vriendinnetje.’

‘Wat kan Emma er nou aan doen dat jij niet zuiver zingt?’

‘Weet je wel hoe ze tegen mij doet? Nee hè, jij ziet niks, je bent stekeblind. Die vriendin van jou negeert me, daarom trek ik het niet. Als je wilt dat het vanavond een succes wordt moet je haar wegsturen. Doe je dat niet, dan verpest je het voor ons allemaal.’

Thijs zet zijn glas neer. ‘Nou wordt-ie helemaal mooi! Ik kan Emma toch niet zomaar wegsturen? Hebben jullie ruzie?’

‘Wat maakt dat nou uit, ze moet wegwezen hier.’

‘Julia, je bent jaloers op Emma. Wat is dat nou voor kinderachtigs? Waar ben je mee bezig, zus?’

‘Ik dacht dat de band zo belangrijk voor je was. Laat haar dan ophoepelen.’

‘Hou eens op jullie.’ Roy komt met Eric bij hen staan.

‘Ja,’ zegt Eric. ‘Wie gaat er nu ruziemaken vlak voor ons optreden? Denk even na, wat is nu het belangrijkste van deze dag? Hier hebben we al die tijd voor gewerkt en nu is het zover, we krijgen een megakans.’

‘Helemaal mee eens,’ zegt Julia. ‘De band gaat voor alles. Onthoud dat, Thijs, je weet wat ik heb gezegd.’ En ze staat op.

‘Die film was super gisteravond, hè,’ zegt Eric tegen Roy.

‘Vet,’ zegt Roy. ‘Volgende week neem ik een film mee.’

Is Roy gisteravond bij Eric geweest? Thijs is zo in verwarring dat hij tegen een barkruk op loopt.

Rutger is nog bezig op het podium. Hij lacht lief naar Julia. ‘Ik heb de microfoon nog wat bijgesteld.’

Julia stapt het podium op en neemt plaats achter de microfoon. Ze heeft nu even geen aandacht voor Rutger. Ze denkt aan haar broer. Thijs trekt zich niks aan van wat ze zei. Ze kan het maar niet van zich af zetten, ze is helemaal van slag.

Eric begint te spelen. Julia valt in, maar ze hoort het meteen, ze zit weer veel te hoog! Er gebeurt hetzelfde als net. Het lukt haar niet en daardoor raken de anderen ook in de war.

‘Dit wordt vanavond een grote afknapper,’ verzucht Eric. ‘We houden nu op, dit is alleen maar frustrerend. Julia, ga even buiten lopen, ontspan je, maar doe iets, want dit wordt niks zo. We zien je straks in de kleedkamer.’

‘Ja,’ zegt Julia die haar jas pakt. ‘En dan zijn alleen de leden van de band aanwezig en verder niemand.’ Ze werpt Emma een vernietigende blik toe. De deur trekt ze met een klap achter zich dicht.

Hoe komt Thijs er ineens bij dat zij jaloers is op Emma? Dat moet Emma tegen hem hebben gezegd, de trut!

Julia fietst naar huis. Het liefst zou ze helemaal niet meer optreden. Ze voelt gewoon dat het haar vanavond niet gaat lukken als Emma erbij is. Na het gedoe heeft ze niets meer tegen haar broer gezegd. Weg hier, dacht ze voordat ze uit elkaar spatte van woede, want die opmerking van Eric maakte haar nog kwader. Lekker opbeurend, wat wil hij daar nou mee bereiken? Ze voelt zich toch al een loser.

Als ze thuiskomt is haar moeder er niet. Ze gaat door naar haar kamer en valt op bed neer. Ze heeft zin om even tegen iemand aan te praten. Zal ze Astrid bellen? Wat zou ze zeggen als ze haar dit vertelde? Astrid is anders, die zou zich nooit van haar leven door Emma op d’r kop laten zitten. Ze zou juist op haar allermooist gaan zingen. Toen Astrids ex haar in de steek liet voor een nieuwe liefde was ze ook heel krachtig. Ze besteedde juist heel veel aandacht aan haar uiterlijk. ‘Ik laat me niet kapotmaken,’ zei ze. ‘Ik vecht voor mezelf.’

Ik moet me ook niet gek laten maken door Emma, denkt Julia. Ik moet juist laten zien dat ik het kan. Als ze ’s avonds achter het podium staat denkt ze aan Astrid.

De manager van het clubhuis kondigt hen aan. Julia stapt het podium op. Alsof ze het expres doet, is Emma vlak vooraan gaan staan. Julia ziet dat ze haar gezicht weg draait. Thijs heeft haar dus toch laten komen. Dat vindt ze nog het moeilijkst, dat Thijs haar laat vallen. Ik kan twee dingen doen, denkt ze. Wegrennen en de band laten barsten, of doen wat Astrid zou doen. Ze kiest voor het laatste en ze haalt de krachtige Julia omhoog. En begint te zingen.





28

Iedereen is ruim op tijd voor de afspraak met Jaap Ooievaar. Ze zijn zo benieuwd naar zijn reactie.

‘Volgens mij ging het top,’ zegt Eric.

‘Ik weet wel zeker dat het goed ging,’ zegt Roy. ‘Wat denk je van al die chickies die achter me aan kwamen? Ik moest rennen voor mijn leven. Ze wilden allemaal verkering met me. Ik kan het nu al niet aan. Ook mijn wachtlijst zit vol.’

Eric geeft hem een klap op zijn schouder. ‘Een wachtlijst met schuldeisers zal je bedoelen. Waar blijft mijn tien euro trouwens?’

‘Ja,’ zegt Thijs. ‘Ik krijg ook nog money van je, gast.’

Julia denkt aan gisteravond. Ze was zelf ook verrast. Zo slecht als de repetitie ging, zo krachtig zong ze. Ze zat er helemaal in. Tussen de nummers door keek ze even Jaaps kant op en hij zag er tevreden uit.

‘Zo meteen gaan we vangen, jongens.’ Thijs wrijft in zijn handen. ‘Ik ben benieuwd wat we krijgen.’

Hij zet een lied in. Julia valt meteen in en nog geen seconde later swingt het in de studio.

Jaap is veel later dan hij had beloofd. Ze hebben al een uur gespeeld als hij binnenkomt.

‘Daar ben ik dan eindelijk,’ zegt hij. Terwijl hij praat is hij voortdurend aan het appen. ‘Druk, druk, druk, ook met jullie zaken. Niet voor niets, want ik heb twee goeie berichten. Wie gaat er hier over het geld?’

Ze wijzen naar Thijs.

‘Dit hebben jullie gisteravond verdiend.’ Hij geeft Thijs een envelop. ‘Er zit tweehonderdvijftig euro in.’

‘Wauw!’ Daar hadden ze niet op gerekend.

‘En dan het tweede bericht. Zelf vind ik dit nog veel belangrijker. Jullie hebben zelf ook gemerkt aan de reacties van de zaal dat het optreden geslaagd was. Julia, je was ijzersterk.’

Julia straalt. ‘Dat vond ik niet alleen,’ gaat Jaap verder. ‘Daarom ben ik ook wat later, ik had een bespreking. Jullie zijn uitgenodigd om op te treden in Popcorn. Jullie staan in het voorprogramma van Brainwash.’

Hun mond valt open.

‘Brainwash is harstikke hot!’ juicht Eric.

‘En heb je die fans van Brainwash weleens gezien? Een zaal stampvol supermooie chickies,’ zegt Roy.

‘Niet gek hè?’ zegt Jaap. ‘En denk erom: niet denken dat jullie er al zijn. Blijven knokken, jongens. Je moet er keihard tegenaan blijven gaan. Jullie willen toch de top bereiken? Discipline en geen verbeelding, dat is mijn advies. Ik ga er weer vandoor, de exacte datum van het optreden horen jullie nog. Keep going.’

Als Jaap weg is vallen ze elkaar om de hals. ‘Fantastisch! We gaan het maken, jongens.’

‘Eh, bedankt allemaal hè?’ Thijs stopt de envelop met geld in zijn zak. ‘Hier kan ik een platenspeler van kopen voor op mijn nieuwe kamer.’

‘Ja, dat mocht je willen, gast,’ zegt Eric. ‘Ik stel voor dat we tweehonderddertig euro gebruiken om onze ouders af te betalen. Dan blijft er nog twintig over en daarvan gaan we feesten.’

‘Yes! Dit moeten we vieren!’ roepen ze.

‘Ik bel Rutger,’ zegt Eric. ‘Waar spreken we af? Roodkapje?’

‘Laten we naar Loetje gaan,’ zegt Roy. ‘Dat hebben we gisteravond ontdekt. Supervette tent.’

Ze zijn na het optreden nog uit geweest, denkt Thijs, en mij hebben ze niet gevraagd.

‘Loetje dus,’ zegt Julia. Vandaag ga ik Rutger opbiechten wat ik voor hem voel. Al is het nog zo eng, ik doe het, denkt ze. Maar dan ziet ze Thijs appen. ‘Je waagt het niet Emma uit te nodigen. Dit is een feestje voor de bandleden.’

‘Ik heb haar nu al gevraagd,’ zegt Thijs.

‘Oké,’ zegt Julia, ‘dan ben ik weg.’

‘Wat heb jij opeens tegen Emma?’ vraagt Roy.

‘Ik heb iets tegen mijn broer die mij laat barsten.’

‘Belachelijk!’ roept Thijs nog, maar Julia is al weg.



‘Mam, wat is er?’ vraagt Julia als ze het verschrikte gezicht van haar moeder ziet.

‘Laat maar, ik moet even bijkomen.’

‘Waarvan dan?’

Moeder draait het scherm van haar iPad naar Julia.

‘Hoe kom je aan die foto?’

‘Die kreeg ik van de advocaat van je vader.’

‘Wat moet die advocaat ermee? Dat slaat toch nergens op, je bent de ramen aan het lappen. Laat eens zien? Dat is bij Astrid.’

Moeder knikt. ‘Je vader wil me verlinken omdat ik zwart werk.’

‘Wat? Heeft papa die foto gemaakt?’

‘Hij heeft iemand opdracht gegeven,’ zegt moeder. ‘Deze foto is niet van je vader.’

‘Hoe weet papa dat jij bij Astrid schoonmaakt?’

‘Er is er maar een die dat kan hebben door gekletst,’ zegt moeder, ‘en dat is Thijs.’

‘Wat een rotstreek,’ zegt Julia. ‘Wie doet er nou zoiets? Heeft papa iemand ingehuurd?’

‘Ik vermoed van wel.’

Julia bekijkt de foto. Door het raam zie je vaag iemand staan. ‘Dat ben ik,’ zegt ze. ‘Kijk maar, ik was er ook toen die foto werd gemaakt. Wanneer was dit dan?’

‘Laatst,’ zegt moeder. ‘Toen ik jou vroeg op de kids te passen.’

Julia denkt na. ‘Dat is die ochtend dat Thijs kwam.’

‘Meen je dat?’ zegt moeder.

‘Toen Thijs kwam stond jij buiten.’ Ineens weet Julia het. ‘Thijs heeft die foto gemaakt. Mam, wat erg! Wat een schoft, mijn eigen broer.’

‘Jouw vader heeft hem hiertoe aangezet.’

‘Bullshit!’ roept Julia. ‘Wie doet dit nou? Je bent zijn moeder, mam! Hij heeft zijn eigen moeder verraden.’

‘Schat, ik wil niet dat dit tussen jou en je broer in komt te staan.’

‘Wat nou? Ik ben woest op hem. Ik hoef hem echt nooit meer te zien.’

‘Julia!’

‘Ik meen het, mam.’

‘Au, mijn buik!’ Moeder krimpt ineen van de pijn. ‘Ik ga even op bed liggen.’

‘Ik maak een kruik voor je,’ zegt Julia.

Julia racet door de stad. Hoe durft haar broer! Ze kan het gewoon niet geloven dat hij zo gemeen is. Hoe heeft ze zich zo in hem kunnen vergissen? Om hun vader te pleasen heeft hij zijn moeder verraden. Dat gaat ver, veel te ver. Ze heeft de foto thuis uitgeprint. Hij zal horen wat zij hiervan vindt. Al zit de boot stampvol mensen, het kan haar niks schelen. Ze zal hem de waarheid vertellen. Trillend van woede smijt ze haar fiets tegen het hek. Thijs is er, want in zijn kamer brandt licht. Ze springt de boot op en rammelt aan de deur. Als er niemand opendoet bonkt ze op het raam maar er wordt nog steeds niet opengedaan. Hij moet thuis zijn. Ze loopt over de boot naar Thijs’ raam. Als ze naar binnen kijkt ziet ze Thijs en Emma zoenend op bed liggen. Ze hebben haar niet eens gehoord. Ze klopt tegen de ruit. Met een rood hoofd kijken ze haar aan. ‘Doe open, Thijs!’ roept Julia. ‘Ik moet je spreken.’

Thijs komt mopperend overeind en sjokt naar de deur. ‘Had je geen beter moment kunnen uitkiezen?’

Julia duwt hem opzij. Binnen haalt ze de foto uit haar zak, vouwt hem open en legt hem op tafel.

Thijs kleurt. ‘O, dat,’ zegt hij. ‘Tja, niet handig van me.’

‘Niet handig!’ schreeuwt Julia. ‘Ben je gek geworden of zo om je moeder te verraden? Je spoort niet, wie flikt dit nou?’

‘Ga niet zo tekeer tegen je broer,’ zegt Emma die het kamertje uit komt.

‘Weet je wel wat je mam hiermee hebt aangedaan?’ schreeuwt Julia.

‘Ik wist niet waar het voor was,’ zegt Thijs. ‘Pap vroeg me een foto te nemen.’

‘En dat doe jij? Een foto van mam die buiten de ramen lapt. Zo dom ben je anders niet. Jij bent schuldig. Je had het nooit tegen papa mogen vertellen.’

‘Dat heb ik niet gedaan,’ zegt Thijs.

‘Lieg niet zo, hoe wist papa het dan? Niet van mij in elk geval.’

‘Hou eens op met dat opgefokte gedoe,’ zegt Emma. ‘Thijs heeft het voor zijn vader gedaan. Hij wist niet eens waarvoor het was, dat hoor je nu toch?’

Julia is nog nooit zo kwaad geweest. ‘Hou jij je erbuiten, bitch!’ schreeuwt ze.

‘O, mijn vriendin voor bitch uitschelden, dat is zeker wel normaal.’

Julia kijkt naar Thijs. ‘Het interesseert je helemaal niets, hè, wat je hebt aangericht. Wat sta je hier nou? Je had allang bij mama moeten zijn om te zeggen dat het je spijt.’

‘Julia, wees nou eens redelijk,’ zegt Emma.

‘O, mijn broer verraadt zijn moeder en dan moet ik redelijk zijn.’ Julia heeft zin om de vaas van tafel te grissen en naar hun hoofd te gooien, maar ze houdt zich in.

‘Luister goed,’ zegt ze. ‘Jij bent mijn broer niet meer. Ik zeg nooit meer een woord tegen jou. Ook niet in de band. En waag het niet ooit nog tegen mij te praten. Je kan barsten.’

Julia’s moeder ligt nog in bed als Julia thuiskomt.

Voor haar is het nog veel erger, denkt Julia. Je eigen zoon die je zoiets flikt. Logisch dat ze zich ziek voelt. Ze gaat naar haar kamer. Ze heeft geen spijt van wat ze tegen haar broer heeft gezegd. Ze gaat achter haar laptop zitten. De pijn en de woede moeten eruit.

Ze is zo in beslag genomen dat ze schrikt van haar moeder die haar kamer binnenkomt.

‘Heb je geschreven?’ vraagt moeder.

Julia knikt. ‘Wil je het horen?’

Moeder gaat op bed zitten. Julia pakt haar gitaar en begint te zingen. Al bij het tweede couplet ziet ze de tranen over haar moeders wangen stromen.

‘Prachtig!’ zegt moeder als ze is uitgezongen. ‘Maar ook heel treurig.’

Julia legt haar gitaar weg en omarmt haar moeder. Zelf moet ze ook huilen. Ineens beseft ze dat het voor het eerst is in al die jaren dat Thijs haar lied niet meteen te horen krijgt. Morgen pas, tijdens de repetitie, tegelijk met de anderen.

‘Hoe moet het nou met jullie tweeën?’ vraagt moeder.

‘Niks moet er,’ zegt Julia beslist. ‘Helemaal niks. Het is over en uit!’





29

Vandaag kwam Julia Thijs twee keer tegen in de gang op school. Ze liep rakelings langs hem zonder iets te zeggen. Maar straks wordt het nog moeilijker, dat beseft ze heel goed als ze onderweg is naar de studio. Roy en Eric zullen de spanning voelen. Ze gaan zich er vast mee bemoeien, maar dat verandert voor haar niets. Ze zegt geen woord tegen Thijs. En het houdt haar ook niet tegen om haar liedje te laten horen. Het zal niet makkelijk zijn, maar ze is niet van plan om in huilen uit te barsten, dat mocht Thijs willen.

Zodra ze het magazijn binnenkomt stapt haar vader op haar af. ‘Meisje,’ zegt hij en hij kust haar. ‘Ik wil met je praten over wat er is gebeurd.’

Julia kijkt in haar vaders ogen. Ze houdt van hem, maar het lijkt alsof dat nu niet meer mag, alsof ze haar moeder dan tekortdoet.

‘Volwassenen die gaan scheiden doen vaak lelijke dingen bij elkaar,’ zegt vader. ‘Ik geef toe dat het niet mooi is wat ik heb gedaan. Maar je moeder kan er ook wat van.’

‘Van jou snap ik het nog wel,’ zegt Julia. ‘Maar dat Thijs…’

‘Sst…’ zegt vader. ‘Ik weet dat je boos op hem bent. Dit moeten we oplossen. Het is mijn schuld, ik maak dit goed.’

‘Julia! We gaan beginnen!’ roept Eric.

Julia geeft vader een kus. Waarom doen ouders zo belachelijk tegen elkaar? Ze kan haar vader vergeven, maar Thijs niet. Nooit. Ze kijkt glad langs hem heen.

‘We moeten vandaag beslissen welke nummers we doen,’ zegt Eric.

‘Ik heb nog een nieuw liedje,’ zegt Julia.

‘Hé, gast,’ zegt Eric tegen Thijs. ‘Waarom heb je dat niet verteld?’

‘Hij heeft het nog niet gehoord,’ zegt Julia zonder Thijs aan te kijken.

‘Dat is dan voor het eerst,’ zegt Roy.

‘Wen er maar vast aan,’ snauwt Julia.

‘Wat is dit nou weer?’ vraagt Eric. ‘Geen gelazer, hoor, tussen jullie, dat kunnen we niet hebben.’

‘Het gaat je niks aan,’ zegt Julia fel. ‘Jullie zullen het ermee moeten doen. Ik kan ook uit de band stappen, zeg het maar. Willen jullie het lied horen?’

Ze knikken. De spanning is om te snijden.

‘Gezellig dit,’ zegt Roy.

Julia gaat achter de microfoon staan. Ze speelt de eerste tonen en dan begint ze te zingen. Wonder boven wonder zingt ze nog goed ook. Iedereen is stil.

‘IJzersterk!’ Eric klapt voor haar.

‘Vet vet vet,’ zegt Roy. ‘Dit wordt een hit. Dit moet erin.’

‘Wat zeg jij, Thijs?’

‘Ik speel niet mee met dit nummer,’ zegt Thijs. ‘Dan weten jullie dat vast.’

‘Hé gozer, dat is toch wel een grapje?’ zegt Eric.

‘Volgens mij meent hij het,’ zegt Roy.

Julia houdt zich afzijdig. Ze zoeken het maar uit met Thijs. Zij heeft een keigoed liedje geschreven, en of haar broer meespeelt of niet dat maakt haar niets uit. Tenminste, ze zou willen dat haar broer haar koud laat en daarom bemoeit ze zich er niet mee. Ze zou toch alleen maar kwaad worden. Lafaard, zou ze willen roepen. Je hebt dit toch zelf veroorzaakt? Als je ballen hebt dan speel je nu ook mee.

‘Ik meen het ook.’ Thijs kijkt naar de grond.

‘Nou zakt mijn broek van mijn reet.’ Eric ploft in de vensterbank neer. ‘En dat zeg jij? Jij die het altijd over professionaliteit hebt? Wat er ook gebeurt, jongens, de band gaat voor, die staat altijd op nummer één. Van wie zijn die woorden? Nee, Thijs, dit kun je niet maken. Dat je een zombie bent geworden moet jij weten, maar dit pik ik niet, van niemand en ook niet van jou.’

‘Het is een prachtig nummer,’ zegt Roy. ‘Hier kunnen we mee scoren. Ik weet niet waarover je opeens ruzie met je zus hebt, maar zoals je nu doet slaat echt nergens op.’

Thijs staart naar buiten. Hij is kwaad, maar hij voelt dat ze gelijk hebben. Het gaat om hun optreden. Doorbreken met Vuurwerk, dat is zijn passie. Hij moet zich eroverheen zetten, het is te kinderachtig. ‘Oké,’ zegt hij. ‘We maken er wat moois van.’

‘Zo kennen we Thijs weer!’ Eric geeft Roy een boks.

‘Hèhè, we zijn eruit.’ Roy slaat een roffel.

Julia vertrekt geen spier. Ze doet net of er niets is gebeurd, en ze ontwijkt Thijs’ blik.

‘Wat is er met jou?’ vraagt Emma als Thijs na de repetitie Roodkapje binnenkomt.

Thijs baalt dat Emma iets aan hem ziet. Had hij de afspraak toch maar afgebeld. Hij is niet bepaald in een romantische bui.

‘Ik heb gedoe met de band.’ Thijs gaat naast Emma zitten. ‘Ik bedoel met Julia.’

‘Laat je zus toch.’ Emma’s stem klinkt geïrriteerd. ‘Ze heeft toch gezegd dat je haar broer niet meer bent, dan hoef je je ook niet meer druk om haar te maken.’

Thijs speelt met een bierviltje ‘Het is wel mijn zus.’

‘Dat wil ze dus niet meer zijn.’

Emma begint over school te vertellen. ‘Luister je wel?’ vraagt ze.

‘Eh, ja eh, nee, sorry, ik was er even niet bij met mijn gedachten.’

Emma zucht. ‘Waar zit je dan nu nog mee?’

‘Hallo?’ zegt Thijs. ‘Er is nogal wat gebeurd bij ons thuis. Ik baal van die foto die ik heb gemaakt van mijn moeder.’

‘Je wist het niet, anders had je het nooit gedaan.’ Emma pakt Thijs’ hand. ‘Je kiest voor je vader en dat verdient hij.’ Emma geeft hem een kus.

Maar Thijs voelt zich er niet prettig bij.

‘Je vader heeft jouw steun nodig.’

‘Hou eens op!’ Het komt er feller uit dan Thijs bedoelt. ‘Je moet je niet bemoeien met de ruzie tussen mijn ouders.’

‘Sorry hoor,’ zegt Emma beledigd. ‘Ik sta alleen maar aan jouw kant.’

‘En Julia dan? Jullie zijn toch vriendinnen?’

‘Jij moet je niet met Julia en mij bemoeien, oké?’

‘Oké.’ Thijs kijkt naar Emma. Het lijkt wel of de verliefdheid een beetje weg is. Ach, denkt hij, vandaag vind ik nergens wat aan. En hij streelt haar hand.

Vader kijkt verbaasd als Thijs alleen thuiskomt. ‘Is Emma er niet bij?’

Zijn vader had Emma voor het eten uitgenodigd, maar Thijs heeft het niet gevraagd. Hij wil liever alleen zijn vandaag. Zo gezellig is hij nu niet, misschien krijgen ze dan nog een keer ruzie.

‘Nee, ik had er geen zin in.’ Hij tilt Boris op en knuffelt hem.

‘Jullie hebben toch geen ruzie, hoop ik?’

‘Nee.’

‘Of is de verliefdheid over?’

‘Nu even wel.’ Thijs zet Boris op zijn schoot.

‘Dat is heel normaal,’ zegt vader. ‘Het komt wel weer goed. En anders niet, je bent nog jong.’

‘Ik heb nog nagedacht over mama. Zit ze erg in de shit door die foto?’

‘Als ze zich correct gedraagt en mij niet probeert kaal te plukken, is er niets aan de hand. It is up to her. Je zit er toch niet over in?’

‘Het heeft wel grote gevolgen,’ zegt Thijs.

‘Je bedoelt met je zus.’

‘Bijvoorbeeld.’

‘Het wordt tijd dat we weer eens een weekendje weggaan met z’n drietjes,’ zegt vader. ‘Dan komt het tussen jullie ook wel weer goed.’

‘Ik ben voor,’ zegt Thijs. ‘Dat weet je.’ Zijn vader trakteert ze soms op een supertof concert.

Ze zijn op Oerol naar Chef’s Special geweest. En naar Antwerpen waar Mr. Probz optrad. Maar het vetste concert ever was van de Rolling Stones in Berlijn. ‘Wat wordt het deze keer?’

‘Sorry, maar ik hou het nog even voor me. Ik weet namelijk nog niet of het is gelukt.’

‘Wat doe je nou weer vaag?’ Thijs zet Boris op de grond en maakt eten voor hem.

‘Even mijn mail checken.’ Vader kijkt op zijn mobiel. ‘Ah! Het is gelukt!’

‘Waar heb je het nou allemaal over?’

‘Ik neem jullie een weekendje mee naar Londen.’

‘Londen?’ Thijs kijkt naar zijn vader. ‘Wanneer?’

‘Het weekend van de zevenentwintigste,’ zegt vader.

‘Nee!’ roept Thijs.

‘Jawel,’ lacht vader.

‘Ik heb kaartjes gescoord. Drie.’

‘Voor U2?’

Zijn vader knikt. Thijs zet het poezenblik op het aanrecht. ‘Dat meen je niet.’

‘Kijk.’ Vader laat de e-tickets zien.

‘Wauw pa, wat een superactie.’

Thijs voelt zich meteen een stuk beter. ‘Echt vet! U2 is onze droom.’

Thijs heeft een appje van Emma.

I love you.

I love you too, appt Thijs terug.

Mijn nieuwe nummer zit mooi in het voorprogramma, denkt Julia als ze van de studio naar huis fietst. Het voelt als een overwinning. Toen Thijs tegenstemde dacht ze nog even dat hij zijn zin zou krijgen; niet dus. De hele repetitie heeft ze haar broer genegeerd, ook dat is haar gelukt. Maar als ze een tijdje op de fiets zit slaat haar goede humeur om. Overal waar ze langs fietst herinnert haar aan de tijd dat Thijs en zij nog zo close waren. Het warenhuis waar ze samen weleens een cd hebben gepikt. Ze waren zo bang dat ze bij de deur zouden worden aangehouden dat ze hem toch maar hebben teruggelegd. Ze komt langs het buurthuis waar ze op zaterdag altijd een film keken. Ze waren nog klein, hun moeder bracht hen dan. Julia vond het spannend en kroop dicht tegen haar broer aan. Nu rijdt ze weer langs het zwembad. Ze krijgt een verdrietig gevoel van al die mooie herinneringen.

Gelaten fietst ze verder als Rutger naast haar komt rijden. Van schrik botst ze bijna tegen de stoeprand.

‘Hé Rutger. Je was niet bij de repetitie.’

‘Jammer genoeg kon ik niet.’

‘Zeker jammer, ik heb een nieuw liedje laten horen.’

‘Shit! Daar had ik bij willen zijn. Ik vind die andere nummers ook supertof!’ zegt Rutger. ‘Mag ik iets tegen je zeggen? Het klinkt misschien onaardig tegenover de rest van de band, maar… Ach, misschien moet ik mijn mond houden.’

‘Nou wil ik het weten ook.’

‘Ik vind eigenlijk dat jij veel te goed bent voor deze band.’ Julia wordt er verlegen van. ‘Dat is niet zo hoor. Ik ben de zangeres, dat valt heel erg op.’

‘Toch meen ik het,’ zegt Rutger, ‘en niet om te slijmen. Jij bent een groot talent.’

Julia stopt voor het stoplicht. Wat moet ze hier nou op zeggen?

‘Ik zie jou nog weleens in je eentje op een groot podium.’

‘Nou, ik weet het niet hoor.’ Ze steekt haar rechterhand uit. ‘Ik moet hier in. Maar in elk geval bedankt voor het compliment.’

‘Als je ooit besluit alleen verder te gaan wil ik je manager wel worden.’

Dan fietsen ze allebei een andere kant op.

Julia kijkt verbaasd als ze haar moeder in de keuken boodschappen ziet uitpakken. ‘Je bent er al.’

‘Ik ben eerder weggegaan, ik had een gesprek met een advocaat.’ Ze zet de melk in de koelkast.

‘Wat moest je bij een advocaat?’

‘Ik ga de scheiding aanvragen.’

‘Dus jullie gaan echt scheiden. Weet papa dat al?’

‘De advocaat gaat contact met je vader opnemen.’

‘En het huis dan?’ vraagt Julia. ‘Dat is toch ook van papa?’

‘Papa zet ons heus niet uit huis,’ zegt moeder. ‘Mij zou hij er zo uit zetten, maar je dochter zet je niet op straat.’

Haar ouders gaan scheiden. Ondanks het feit dat haar vader al een tijdje weg is, overvalt het Julia toch. ‘Dan is het zo definitief,’ zegt ze.

‘Julia, wat wil je nou? Moet ik wachten tot jouw vader nog meer vuile streken uithaalt?’

Julia pakt een appel van de schaal en gaat naar boven. Nu is ze dus een kind van gescheiden ouders. Het voelt nog heel onwennig. Ze zit wat uit het raam te staren als haar mobiel gaat.

‘Hi pap.’ Zou hij het soms al weten?

‘Lieverd, ik heb een verrassing voor je. Vanmiddag beloofde ik toch dat ik die narigheid tussen jou en je broer zou oplossen? Wat denk je van een weekendje Londen met z’n drietjes? En het belangrijkste is, ik heb kaarten voor U2.’

‘Vet!’ roept Julia. ‘Is het echt waar? Heb je kaarten voor U2? Ik hoorde dat ze heel duur zijn.’

‘Dat klopt,’ zegt vader. ‘Het is een rib uit mijn lijf, maar ik heb het ervoor over. Ik weet hoe graag jullie daarheen willen. Ik ben het aan jullie verschuldigd.’

Julia is er stil van. Een weekend naar Londen, naar U2 nog wel.

‘Bespreek het maar met je moeder. En bel me, oké? Dikke kus.’

Shit! Thijs gaat ook mee! Ze is niet van plan een optreden van U2 door haar broer te moeten missen. Dat mocht hij willen. En dan zeker Emma in haar plaats meenemen. Wat kan haar Thijs nog schelen, als ze eenmaal bij U2 zit voelt ze niks anders meer.

Ze rent de trap af. ‘Mam! Ik ga een weekend naar Londen. Papa heeft kaarten voor U2.’

‘O,’ zegt moeder terwijl ze in de wok roert.

‘Ben je niet blij voor me?’

Moeder draait het gas uit. ‘Hier was ik nou zo bang voor, dat papa jou ook bij me wegtroggelt.’

‘Mam, hoe kom je erbij? Ik ga niet ineens op de boot bij papa wonen. Ik wil alleen maar naar U2.’

Moeder veegt haar tranen af.

‘Mam, ik wil jou geen verdriet doen.’

‘Wat een timing, ik heb mezelf net bij elkaar geraapt.’ Moeder loopt de kamer in en zakt snikkend op de stoel neer. ‘Ik dacht dat jij… dat wij samen… Het is dat ik jou heb, anders hoeft het van mij niet meer.’

‘Maar je hebt me wél. Vind je het zo erg dat ik een weekend met papa wegga?’

‘Lieverd, hij heeft mij de oorlog verklaard. Jij hebt het misschien niet door, maar met dat reisje probeert hij jou naar zich toe te trekken. Daar heeft meneer dus wel geld voor, en hij is zogenaamd zo arm. Ík kan jullie niet mee naar Londen nemen hoor! Wat denk je dat die kaarten voor U2 kosten?’

Julia denkt aan de foto die Thijs van haar moeder heeft gemaakt. Zij is het enige wat haar moeder nog heeft. Ze had beloofd voor haar moeder te kiezen. En nu doet ze haar moeder net zoveel pijn als Thijs. Kan ze wel van het weekend genieten als ze weet hoe verdrietig haar moeder is? Ze wil er zo graag naartoe, nog nooit heeft ze zo’n moeilijke keus moeten maken. Ze ziet haar moeder zitten, eenzaam en wanhopig. Haar moeder staat op, steekt het gas weer aan en roert in de wok. Julia hoort haar snikken.

‘Mam,’ zegt ze. ‘Ik ga niet mee, ik blijf bij jou.’





30

Thijs staat met zijn mobiel in zijn hand. Hij moet het nu tegen Emma zeggen en hij kiest haar nummer.

‘Hi schatje,’ klinkt het blij.

‘Hi.’ Thijs vindt het niet makkelijk. ‘Em eh… ik weet dat dit onze avond is, maar Eric trekt het niet langer. Het was natuurlijk al jaren onze filmavond. Ik heb het zomaar veranderd.’

‘Is hij kwaad?’

‘Nee, maar ik merk het wel. Hij gaat nu veel meer met Roy om.’

‘Natuurlijk verandert er iets als je verkering hebt, dat is toch logisch?’

‘Eric is wel mijn beste vriend, ik wil hem niet kwijt. Daarom wil ik vanavond naar hem toe.’

Hij hoort een zucht. Waarom begrijpt Emma dit nou niet? Hij zou er nooit moeilijk over doen als zij naar Julia wilde. Emma zit anders in elkaar, dat weet hij. Ze kon er nooit tegen als Julia met andere vriendinnen lol maakte.

‘Julia kon het toch ook niet hebben dat wij samen zijn,’ zegt Emma. ‘Het ging mis toen ik jouw vader hielp op de boot, weet je nog? Dan is ze maar kwaad, mijn vriendje gaat voor. Bij jou is dat dus anders.’

‘Dat is niet zo,’ probeert Thijs nog. ‘Ik wil alleen…’

Maar Emma laat hem niet eens uitpraten. ‘Als je liever naar Eric wilt vanavond, dan moet je dat doen. Ik merk het wel.’ En ze verbreekt de verbinding.

‘Mag je wel hier zijn van je vrouw?’ zegt Eric als Thijs de film-kelder betreedt.

‘Haha, wat grappig.’ Thijs gaat op de bank voor het scherm zitten.

‘Heel grappig,’ zegt Eric. ‘Ik heb je hier in geen weken gezien. En als je er wel bent dan heb je een depri face.’

‘Je overdrijft.’

‘Nee, ik overdrijf helemaal niet. Waar zijn je labrador en je kids?’

‘Hier.’ Thijs gooit een dvd op tafel. ‘Zet die nou maar op, hij moet super zijn.’

‘Heb je daar soms ook ruzie over met Julia, dat je er als een zombie bij loopt?’

‘Je houdt niet op hè? Wat wil je nou, man? Ik ben er nu toch? Zie ik eruit als een zombie? Nee dus. We zouden een film kijken.’

‘Ik snap wel dat Julia pissed is,’ gaat Eric door. ‘Je laat haar vast ook zakken voor Emma.’

‘Wat er tussen Julia en mij is gaat je niks aan,’ zegt Thijs geërgerd.

‘We hebben er anders wel last van tijdens de repetities.’

‘Ja, zo is het wel genoeg.’ Thijs staat op en loopt weg. ‘Ik kom wel weer langs als je normaal kan doen.’

‘Doe niet zo kinderachtig, man,’ roept Eric hem na. Maar Thijs is de deur al uit. Vloekend zit hij op de fiets. Dit slaat toch nergens op? Daar heeft hij met Emma ruzie om gemaakt. Hij had beter naar haar toe kunnen gaan. Eric zoekt gewoon ruzie. Misschien wil hij wel liever met Roy omgaan, weet hij veel.

Bij het kruispunt aarzelt hij. Zal hij nog langs Emma gaan? Waarom niet eigenlijk, en hij slaat rechtsaf.

‘Haha, je hebt dus toch voor mij gekozen,’ zegt Emma blij als hij voor de deur staat. Ze kust hem. Thijs vertelt maar niet over de ruzie met Eric.

‘Mijn pa heeft een verrassing,’ zegt Thijs als ze op Emma’s kamer zijn. ‘Hij heeft tickets gescoord voor U2. We gaan met z’n drieën.’

‘Wauw!’ roept Emma. ‘U2, daar wil ik heel graag heen. Gaan we vliegen of met de boot?’

‘Nee eh… ik bedoel Julia, mijn vader en ik.’

Emma’s gezicht betrekt.

‘Sorry,’ zegt Thijs. ‘Jij dacht dat je mee kon.’

‘Daar gaat het niet om, ik snap het niet van Julia. Nu wil ze opeens wel met jou naar Londen. En je was haar broer niet meer. Dat kan er bij mij niet in.’

‘Ze gaat niet voor mij, maar voor U2, daar is ze helemaal wild van.’

‘Je bent toch samen op reis. Vind je dat zelf niet gek?’

‘Ah joh, laten we het niet over mijn zus hebben. Ik ga naar U2, vet toch?’

Emma knikt, maar niet van harte.

Als Thijs later op de avond naar de boot rijdt zit het hem niet lekker. Emma is lief, maar alleen als het over hun tweeën gaat. Het lijkt wel of ze er niet tegen kan dat hij naast haar ook nog een leven heeft. Wil hij dat wel? Wil hij wel een vriendinnetje dat hem claimt?

Julia kijkt geschrokken op haar mobiel. Weer haar vader. Gisteren belde hij ook al. Ze moet eigenlijk opnemen maar ze durft het niet. Ze durft niet tegen hem te zeggen dat ze niet meegaat naar Londen. Het is zo moeilijk, ze weet zeker dat ze hem teleurstelt. Het zit er dik in dat hij boos op haar wordt omdat ze voor haar moeder kiest. Ze kan hierdoor haar vader verliezen, maar wat moet ze dan? Ze zal het hem toch een keer moeten vertellen. Hij heeft haar voicemail ingesproken. ‘Hallo lieve schat van me, je bent zeker heel druk, maar wil je me toch even terugbellen? De vliegtickets heb ik al geboekt. Je gaat natuurlijk mee, maar bel me even.’

Shit! Hij heeft al tickets. Zie je nou, had ze het nou maar eerder gezegd. Ze moet bellen, of ze moet wél meegaan. Even aarzelt ze nog: U2, haar droom. Wanneer krijgt ze nog zo’n kans? Maar als ze aan het gesprek met haar moeder denkt wil ze het niet. Laat ze nu meteen maar bellen, dan is ze ervan af.

‘Ha, daar heb je mijn schat. Luister, ik heb drie tickets besteld, waarvan er een bij het raam is. Ik heb er extra voor moeten betalen, maar ik weet dat jij dat altijd zo mooi vindt.’

‘Pap,’ begint Julia. ‘Ik eh… ik ga niet mee.’

‘Dat meen je niet! Komt het door je moeder? Ze hangt zeker weer het slachtoffer uit. Ik weet dat je gevoelig bent voor haar manipulaties, maar trap er alsjeblieft niet in.’

‘Ik ga echt niet mee, pap.’ En ze hangt op.

Haar vader belt terug, maar ze neemt niet op. ‘Ik kan niet mee,’ snikt ze. ‘Pap, ik wil je helemaal geen pijn doen, maar mama kan het niet aan.’

Ze krijgt een appje. Lieve Julia, vergeet niet dat je ook míjn dochter bent. Ik heb dit uitstapje nog het meest voor jou bedacht. Ik hou van je. Laat je vader niet in de steek.





31

Alle bandleden zijn gestrest als ze de dag van het optreden Popcorn binnengaan. De sfeer is niet te vergelijken met de Fontijn. Niet alleen omdat het gebouw veel groter is, maar ook de mensen die er rondlopen zijn superhip.

‘Dit is pas het echte werk!’ zegt Eric als ze naar de zaal lopen waar Brainwash aan het soundchecken is.

De technicus komt naar hen toe. ‘Jullie zijn de bandleden van Vuurwerk, neem ik aan. Wij hebben nog een minuut of tien nodig. Wie is jullie technische man?’

‘Ik.’ Rutger geeft hem trots een hand.

‘Mooi zo, dan neem ik straks alles met jou door. Jullie kunnen iets drinken bij de bar, maar je mag ook hier blijven.’

‘Ik wil het wel even horen,’ zegt Julia. De anderen zijn ook heel benieuwd. Ze hebben Brainwash nog nooit van zo dichtbij gezien.

Er wordt nog even gerommeld met speakers en microfoons en dan begint de zangeres te zingen.

Help, denkt Julia. Wat is die zangeres goed! ‘Ik durf niet meer,’ zegt ze zachtjes tegen Rutger als het nummer voorbij is.

‘Wacht maar af,’ fluistert Rutger. ‘Als ze jou vanavond hoort durft zíj niet meer.’ Hij raakt even haar hand aan. Julia voelt dat ze rood wordt. Ik moet niet denken dat hij iets met me wil. Hij vindt me een goede zangeres, dat is alles.

Het duurt veel langer dan tien minuten. Na een halfuur besluiten ze toch maar naar de bar te gaan.

‘Durf jij nog wel, Eric?’ zegt Roy. ‘Die vette gitaarrif, man, en die stevige groove!’

‘Zag je dat podium?’ zegt Roy. ‘Vet toch? Ik kan nog steeds niet geloven dat we hier vanavond staan.’

‘Een droom die uitkomt.’ Eric geeft Roy een boks.

‘Ik hoop dat het een beetje druk is als wij optreden,’ zegt Eric. ‘Het publiek komt natuurlijk wel voor Brainwash.’

‘Behalve mijn moeder, mijn broers en zussen, mijn oma, mijn ooms en tantes, en mijn nichten en neven,’ zegt Roy. ‘Die komen voor ons.’

‘Mijn ouders komen ook voor mij,’ zegt Eric.

‘Mijn pa komt ook niet voor Brainwash,’ zegt Thijs. ‘Ik denk dat hij na ons optreden weg is.’

Komt haar vader vanavond? Julia laat van schrik bijna haar glas vallen. Ze heeft niets meer van zich laten horen na hun laatste telefoontje. Ze durft haar vader niet onder ogen te komen. Hoe moet dat? Zo meteen zingt ze en dan kijkt ze hem recht in de ogen. Dat trekt ze niet.

Het is toch al doodeng om in Popcorn op te treden en dan staat ook nog haar vader daar. Ze kent hem, die komt naar haar toe. Zelfs backstage, echt iets voor haar vader.

Ze wilde dat ze het na de generale repetitie pas had gehoord. Ze krijgt het maar niet uit haar gedachten. En waar ze al bang voor was gebeurt. Tijdens de repetitie zet ze steeds te laat in en haar stem heeft ze ook niet helemaal onder controle.

‘Wat heb je?’ vraagt Eric geërgerd.

‘Geen punt,’ zegt Rutger. ‘Het is een goed teken. Vorige generale lukte het ook niet en ’s avonds zong ze de sterren van de hemel.’



‘Mam, je moet mee vanavond,’ zegt Julia als ze na de generale thuiskomt.

‘Je bedoelt naar je optreden?’

‘Je moet,’ zegt Julia.

‘Ik vind het wel een eer,’ zegt moeder. ‘Ik heb jullie heel lang niet horen spelen. Prima, als je dat wilt, dan ben ik er.’

‘Iedereen neemt zijn familie mee en papa komt voor Thijs.’

‘Dus je vader is er ook.’ Moeder slaat haar ogen neer.

‘Ja, ik zag het even helemaal niet meer zitten, maar nu ik weet dat jij er bent durf ik wel weer. Je weet waar Popcorn is hè?’

Moeder knikt afwezig.

‘En we beginnen om ongeveer kwart over acht. Je moet er kwart voor acht zijn, hoor, dat je niet te laat bent. En je moet zo gaan staan dat ik je kan zien. Trek je rode jurk aan, dan val je op tussen al die mensen.’



Een kwartier voor hun optreden komt Roy de kleedkamer in.

‘Er zijn best al wat mensen in de zaal. Mijn familie is er ook al.’

‘En mijn ouders?’ vraagt Eric.

‘Ik zal nog even kijken.’ Roy is alweer weg.

‘Ik zag ze,’ zegt hij als hij even later binnenkomt. ‘En jullie pa is er ook. Hij staat vooraan.’

Zie je wel, denkt Julia. ‘En mijn moeder? Ze moet er al zijn.’

Voor de derde keer gaat Roy kijken.

‘Ik zie haar niet, hoor,’ zegt hij. ‘En nu blijf ik hier. De zaal is al voor de helft vol. Niet gek, toch?’

Hoe kan het nou dat mijn moeder er niet is, denkt Julia. Het is al kwart over acht. Ze gaan zo beginnen. ‘Heb je wel goed gekeken? Ze heeft iets roods aan.’

‘Ga zelf even kijken,’ verzucht Roy.

Julia gluurt de zaal in. Haar vader ziet ze meteen staan, maar haar moeder ziet ze niet. Ze kijkt op haar mobiel. Geen berichtje. Julia loopt terug, halverwege de gang belt ze haar moeder. Shit! Haar mobiel staat uit. Niks voor haar moeder.

Wat is er met haar aan de hand? Opnieuw kijkt ze de zaal in. Hij is zo goed als vol, maar haar moeder is er niet. Het is niets voor haar om te laat te komen, die is altijd stipt op tijd. En als ze te laat is zou ze altijd een berichtje hebben gestuurd. Er zal toch niks gebeurd zijn? Haar moeder is de laatste tijd heel depressief. ‘Het is dat ik jou heb anders hoeft het niet meer van mij,’ klinken haar moeders woorden in haar hoofd. De paniek slaat toe. Haar moeder zal toch niet…

‘Julia!’ roept Eric. Hij wenkt dat ze moet komen. ‘We worden zo gehaald.’

Julia is helemaal niet met haar hoofd bij het optreden. Het liefst ging ze nu meteen naar huis om te kijken of alles wel in orde is. Maar dat kan niet. Een medewerker van Popcorn haalt hen op en gaat hun voor naar het podium.

Het optreden in het voorprogramma van Brainwash is voor de bandleden een droom, maar voor Julia voelt het meer als een nachtmerrie. Zodra ze het podium op stapt ziet ze haar vader. Paniekerig gaan haar ogen door de zaal. Haar moeder is er niet. Ik kan het niet, denkt ze. Ik kan zo niet zingen. Ik kan nog weglopen!

De presentator kondigt hen aan. Ze is zo in de war dat ze denkt dat ze flauw gaat vallen. Ze kijkt voor zich, recht in het gezicht van Rutger. In haar hoofd hoort ze Rutgers woorden: ‘Jij bent de beste, je bent te goed voor deze band.’ Het geeft haar kracht.

Roy slaat de eerste maten. Precies op het juiste moment begint ze te zingen. Ze ziet Rutger vol bewondering naar haar kijken, maar dat is niet het enige wat ze ziet. Zijn blik vol liefde verwarmt haar. Even heeft ze het gevoel dat ze zweeft. In de verte hoort ze het publiek klappen.

Hun optreden is in een roes voorbijgegaan. Het liefst zou ze naar Rutger gaan, maar ze denkt aan haar moeder. Ze gaat het podium af, rent naar buiten en racet naar huis.





32

De auto van Julia’s moeder staat voor de deur en binnen brandt licht. Julia springt van haar fiets en maakt de deur open.

‘Mam!’ Haar moeder zit voor de open haard. Gelukkig.

‘Mam, waar was je?’ Dan ziet ze waar haar moeder mee bezig is. Ze verscheurt de trouwfoto’s en gooit ze in het vuur.

‘Wat doe je?’ vraagt Julia. ‘Waarom was je er niet?’

‘Sorry schat.’ Moeder veegt haar tranen af. ‘Ik wilde mijn rode jurk aantrekken, maar ik kon het niet.’

‘Wat kon je niet?’

Moeder rukt nog een foto uit het album en smijt hem in de vlammen.

‘Ik kon het niet opbrengen om met je vader in één ruimte te zijn.’

Julia trekt wit weg. Ze kan het niet geloven.

‘Je wilde niet met papa in dezelfde ruimte zijn? En daarvoor laat je mij in de steek? Ik heb alles voor jou gedaan. Ik heb papa gezegd dat ik niet meega naar Londen. Hoe dacht je dat dat voor mij was? En jij laat mij doodleuk stikken.’

‘Julia, sorry,’ snikt moeder. ‘Ik waardeer het heel erg dat je niet met papa…’

‘Hou op met je sorry!’ schreeuwt Julia. Ze heeft zin om de hele kamer in elkaar te trappen. ‘Weet je wel wat je hebt gedaan? Ik was hartstikke ongerust, ik heb bijna het hele optreden verknald. Omdat jij papa niet wilde zien!’

‘Julia, ik kon het niet opbrengen. Ik had de kracht niet.’

‘O nee, zeker ook niet om een appje te sturen. Ik heb je gebeld, je mobiel stond gewoon uit.’

Julia voelt dat ze rood wordt van woede. ‘Hier heb je zeker wel de kracht voor, om het hele fotoboek te verscheuren. Die foto’s zijn ook van ons hoor!’

‘Het is de grootste fout die ik in mijn leven heb gemaakt, met je vader te trouwen. Ik wil er nooit meer aan herinnerd worden.’

‘Ik haat dit huis!’ Julia rent de kamer uit.

‘Julia,’ roept haar moeder in paniek.

‘Ik ga weg!’ schreeuwt Julia. ‘Ik zie wel waar ik heen ga, maar hier wil ik niet meer blijven.’

Weg hier! Julia fietst de straat uit. Ze voelt zich zo bedrogen door haar moeder. Ze had haar toch een appje kunnen sturen. En zij zich maar zorgen maken. Haar moeder zat doodleuk thuis. Huilend, maar daar heeft ze nu geen medelijden meer mee. Ze vindt het ook heel erg van het fotoboek. Hoe durft haar moeder? Ze wist hoe belangrijk het optreden voor haar was. Ze heeft het haar moeder vertéld. Je moet komen, mam, zei ze. Anders kan ik het niet, ik heb je nodig.

Ze piekert er niet over om terug te gaan. Gelukkig heeft ze Astrid nog. Daar mag ze wonen zo lang als ze zelf wil. Door het donker rijdt ze over de Duinweg. Meestal vindt ze dat veel te eng, omdat het zo verlaten is. Nu is ze nergens bang voor.

Julia is nog nooit zo snel bij het huis van Astrid geweest. Onder aan het pad staat een rij auto’s en zodra ze naar boven loopt hoort ze muziek. Ze denkt aan de keren dat ze ineens ongerust werd van het idee dat haar ouders iets zou overkomen. In haar gedachten zag ze zichzelf dan met Thijs bij Astrid voor de deur staan. En nu staat ze hier, maar zonder Thijs.

Ze belt aan. ‘Ik ben weggelopen,’ zegt Julia. ‘Ik wil niet meer naar huis terug. Mag ik hier blijven?’

‘O Julia, dat komt helaas helemaal niet uit. Ik geef een feestje.’

Julia hoort mensen lachen. Iemand lacht net als haar vader. Astrid kijkt gestrest achterom naar de kamerdeur.

‘Je kan hier echt niet blijven. Ik eh… ik heb ook geen extra bed. Er blijven een heleboel gasten slapen. Je bent altijd welkom, maar nu kan het echt niet. Je hebt toch nog wel een plek waar je vannacht terecht kan? Bij een vriendin of zo?’

Julia kan het niet geloven. Ze weet niet wat ze moet zeggen.

Ze draait zich om en loopt weg.

‘We moeten nog wel een keer naar de film, weet je nog?’ hoort ze Astrid nog roepen.

Verbijsterd rijdt Julia de straat uit. Op de hoek breekt er iets in haar. Terwijl de tranen over haar wangen stromen rijdt ze het donker in.



‘Waarom was je zus zo snel weg?’ vraagt Emma als ze in de bar van Popcorn staan.

‘Geen idee,’ zegt Thijs. ‘In elk geval was ons optreden een succes.’

‘Jaap Ooievaar zag er heel tevreden uit,’ zegt Emma.

‘Mijn pa vond het ook super.’ Thijs neemt een slok van zijn breezer. Hij vond het best spannend dat zijn vader er was. Eerst durfde hij zijn kant niet op te kijken, maar toen het lekker ging zag hij hoe trots zijn vader daar stond.

‘Heeft Julia nog steeds niks tegen je gezegd?’

‘Nee.’ Thijs zet zijn breezer neer.

‘Dat wordt gezellig in Londen.’

‘O, dat weet je nog niet, ze gaat niet mee. Volgens mijn vader zit mijn moeder erachter. Ik zal hem vragen haar over te halen.’

‘Als ze niet wil, dan kan ik mee in Julia’s plaats.’

Thijs zegt niets.

‘Wil je dat soms niet?’

De gretigheid van Emma ergert Thijs.

‘Als je liever met je zus wil dan met mij, moet je het zeggen.’

‘Zo werkt het niet,’ zegt Thijs kortaf. ‘Jij bent mijn vriendin. Een zus is iets heel anders.’

‘Met wie wil je liever?’ dringt Emma aan. ‘Je moet kiezen. Met je zus of met mij.’

Thijs ziet de jaloerse blik in Emma’s ogen. Zo ziet ze er helemaal niet aantrekkelijk uit.

‘Hé gast, kom je nog feesten of hoe zit het?’ roept Eric.

Het liefst ging Thijs met zijn vriend mee en liet hij Emma zo staan, maar hij weet zelf ook wel dat hij dat niet kan maken.

‘Je durft het niet te zeggen, hè?’ zegt Emma.

‘Emma, dit slaat nergens op, echt niet,’ snauwt Thijs.

‘Dan weet ik genoeg,’ zegt Emma. ‘Jij moet verkering met je zus nemen. Het is uit.’

Thijs kijkt haar na, maar hij gaat niet achter haar aan. Ga maar, denkt hij. Zo’n vriendin wil ik niet. Het lucht hem eerder op dan dat hij ermee zit.

‘Waar is je vrouw?’ vraagt Eric.

‘Het is uit.’

‘Heeft ze je gedumpt?’

‘Ja,’ zegt Thijs. ‘Maar anders had ik het gedaan. Verkering is niks voor mij.’

‘Zei ik het niet? Vrijheid is het beste.’ Eric geeft Thijs een klap op zijn schouder. ‘Kom op, we gaan feesten, man.’

Julia rijdt de Duinweg af. Ik heb helemaal niemand meer, denkt ze. Ze wil niet naar huis, maar ze kan toch ook niet de hele nacht rond blijven fietsen. Ze besluit toch maar terug te gaan. Ze neemt zich voor geen woord tegen haar moeder te spreken. Ik loop meteen door naar boven, denkt ze, en ik sluit me op in mijn kamer.

Als ze aan komt rijden brandt er nog licht. Haar moeder is dus nog op.

‘Kind, je bent er!’ roept haar moeder als Julia de kamer in komt. ‘Ik was zo ongerust, ik stond op het punt de politie te bellen.’

Nu Julia het bezorgde gezicht van haar moeder ziet, moet ze huilen.

‘Lieverd, waar heb je gezeten?’ Moeder slaat haar arm om Julia heen.

‘Ik ben naar Astrid gegaan.’

‘Dat hoopte ik al,’ zegt moeder. ‘Ik dacht: als ze nou maar naar Astrid gaat dan is ze tenminste veilig. Ik heb haar gebeld, ze nam niet op en toen heb ik haar voicemail ingesproken, maar ik hoorde niks.’ Ze strijkt door Julia’s haar. ‘Waren ze er niet?’

‘Jawel,’ snikt Julia. ‘Ze had een feest. Ik mocht niet blijven.’

‘Wat zeg je nou?’

‘Ze liet me zo staan. Ik dacht dat ze lief was, maar…’

‘Meisje! Ze heeft je toch niet het donker in gestuurd?’

‘Dat deed ze wel,’ snikt Julia.

‘Hier begrijp ik niks van.’ Moeder laat Julia los en pakt haar mobiel. ‘Is ze helemaal gek geworden. En dat na alles wat ik voor haar heb gedaan? Ze stuurt zo mijn kind het donker in. Ze weet dat je van mij nooit in het donker over de Duinweg mag. Het zal niet de eerste keer zijn dat daar een meisje wordt overvallen. Dit kan ze toch niet maken? Ik zorg nota bene altijd voor haar kinderen. Ze had mij moeten bellen, dan was ik je komen halen.’ Woest toetst moeder Astrids nummer in.

‘Ze staat uit. Maar zo makkelijk komt ze er niet vanaf. Ik bel morgen weer.’ Moeder legt haar mobiel op tafel. ‘Ik ga er nooit nooit nooit meer naartoe. Ze bekijkt het maar, mijn kind de deur wijzen. Ik kan heel wat hebben, maar dit gaat me veel te ver. Ik ben helemaal klaar met haar.’

Julia kijkt naar haar moeder die steeds kwader wordt. Je komt voor me op, denkt ze. Je houdt wel van me.

Pas om twee uur ’s nachts komt Thijs thuis. Net als hij met een zak chips op de bank zit hoort hij voetstappen op het dek.

‘Ben jij het!’ zegt Thijs als hij zijn vader ziet. ‘Ik dacht dat je al sliep. Wezen stappen?’

‘Wat denk je, ik moest jullie succes vieren. Jij een cola?’

‘Nee, dank je.’

Vader maakt een flesje bier open en leunt tegen het aanrecht. ‘Als jullie zo doorgaan heb ik er wel vertrouwen in.’ Hij staart voor zich uit. ‘Je zus zong ook prachtig.’ Thijs ziet de pijnlijke trek om zijn vaders mond. Thijs doet zijn laarzen uit, zakt onderuit op de bank en legt zijn benen op tafel.

‘Ik vind dat je Julia moet overhalen om mee te gaan.’

‘Dat heeft geen zin, jongen. Je moeder bestookt je zus vierentwintig uur per dag met gif. Gif spuwen is een groot talent van haar. Daar is niks tegen bestand. Als je morgen bij je moeder bent, feliciteer haar van me met haar overwinning.’

Thijs zwijgt. Misschien dat hij er zelf wel met zijn moeder over begint.

‘Ja jongen, die feeks heeft de strijdbijl nog niet begraven.’

‘Toch vind ik dat je het nog een keer moet proberen,’ zegt Thijs terwijl hij Boris aait. ‘Je hebt drie kaarten voor U2. Weet je wel hoe graag een bepaald iemand die ene kaart wil hebben? Emma.’ Thijs zet Boris op de grond. ‘Maar dat hoeft nu dus niet meer.’

Zijn vader kijkt naar hem. ‘Is het uit?’

Thijs knikt. Hij heeft de rest van de avond helemaal niet meer aan Emma gedacht. Ze hebben zo gefeest! Hij is zo blij dat het weer goed is tussen Eric en hem. Eric was echt op dreef, hij heeft met twee meisjes gezoend. Dat stelt bij Eric niks voor. Voorlopig hoeft Thijs ook niemand.

‘Emma is veel te jaloers,’ zegt hij.

‘O jongen, dat moet je niet hebben, ik weet er alles van. Je moeder barst ook van de jaloezie en het gaat nooit over. Op het laatst heb je geen leven meer, breek me de bek niet open.’

‘Eric zou ook heel graag mee willen. Vind je dat oké, pa?’

Vader lacht geheimzinnig. ‘Ik heb al iemand blij gemaakt met het kaartje. Mijn eh… mijn vriendin.’

‘Wat zeg je nou? Heb jij een vriendin?’

‘Ja, een lotje uit de loterij, mag ik wel zeggen. Ik kende haar al, maar een halfjaar geleden sloeg de vonk over. Ze is zo’n beetje het tegenovergestelde van je moeder, heel stabiel. En…’

‘Een halfjaar geleden?’ Thijs schiet overeind. ‘En daar wisten wij niks van. Mama had dus toch gelijk. Verdomme pa, je hebt ons allemaal belazerd.’

‘Nee jongen, begrijp me niet verkeerd. Ik zou er nooit op in zijn gegaan als je moeder me niet voortdurend had zitten jennen. Je moeder heeft me zelf in haar armen gedreven.’

‘Daar kom je nu pas mee? Had dat eerder verteld, dan was ik hier nooit komen wonen. Ik voel me verdomme genaaid door mijn eigen vader.’

Thijs trekt woedend zijn laarzen aan.

‘Thijs, luister.’

‘Ik hoef niets meer te horen. Ik hoef ook niet meer naar Londen. Ga maar met je vriendin. Veel plezier!’ Thijs trekt de deur met een klap achter zich dicht. Hij staat al bij zijn fiets als vader de deur openrukt. ‘Waar ga je heen?’

‘Dat gaat je niks aan.’





33

‘Hèhè, zijn we eindelijk wakker?’ zegt Erics vader als de jongens beneden komen. Hij wijst op de krant.

‘Staan we erin?’

‘En hoe,’ zegt Erics vader trots. Hij geeft Eric een briefje van twintig.

‘Thanks!’ Eric pakt de krant en leest het stuk voor.

‘Optreden van Brainwash was teleurstellend,’ staat erboven. ‘Verrassend was het flitsende optreden van Vuurwerk, de nog onbekende band in het voorprogramma. Vooral de zangeres Julia Lankhorst zorgde voor een spetterend optreden. Hoewel er aan de jonge stem nog wat geschaafd mag worden, is het duidelijk dat we hier met een veelbelovende zangeres te maken hebben. Haar broer, de toetsenist Thijs Lankhorst, is de enige zwakke schakel in het gezelschap.’

Eric kijkt naar Thijs. ‘O, dat is wat minder.’

Thijs wordt wit. ‘Verdomme, staat dat er echt?’

‘We zullen nog veel van deze jonge talentvolle muzikanten horen,’ sluit Eric het bericht af.

‘Shit!’ zegt Thijs. ‘Wat een domper.’

‘Balen voor je, gast,’ zegt Eric. ‘Dit leest de hele school.’

Thijs pakt de krant.

‘Lul! Er staat helemaal niks over mij in.’ Thijs slaat Eric met de krant op zijn hoofd.

Eric houdt lachend het briefje van twintig omhoog.

‘Roodkapje?’ Hij kijkt Thijs vragend aan.

‘Natuurlijk.’

‘Ik bel de anderen.’ Eric heeft zijn mobiel al in zijn hand.

Thijs pakt een banaan uit de keuken. Het kon niet beter, denkt hij. Dit goeie nieuws na dat afschuwelijke bericht van zijn vader. Hij heeft er niet van kunnen slapen. Laat zijn moeder en Julia het maar niet horen, dan ontploffen ze.

‘Je zus staat uit,’ zegt Eric als Thijs binnenkomt. ‘Rij jij maar even bij haar langs. Ik moet nog even mijn buikspieroefeningen doen.’

‘Nu even niet,’ zegt Thijs. ‘Vraag Roy maar.’

‘Je zit nog steeds in over die vriendin van je pa, hè? Niet doen, man. Wat maakt het jou nou uit wat die ouwe uitvreet? Je moet om je eigen leven denken. Hier.’ Hij wijst op het artikel. ‘Dit is jouw leven, gozer.’

Thijs reageert niet. Gisteravond heeft hij het Eric verteld. Had hij maar iets anders verzonnen toen hij zo laat bij hem aankwam. Eric snapt zoiets toch niet.

Zodra Julia de deur opendoet houdt Roy het krantenbericht voor haar op.

‘Vet!’

‘Ze prijzen je de hemel in.’

Julia wordt er verlegen van. ‘Nou, ons allemaal hoor.’

‘Je mag het houden,’ zegt Roy. ‘Ik heb voor iedereen een kopie gemaakt. We gaan feesten, dat snap je! Of je zo naar Roodkapje komt.’

‘Ik ben er,’ zegt Julia. ‘Ik moet nog even een boodschap voor mijn moeder doen, maar daarna kom ik.’

Een kwartier later stapt Julia op de fiets. Ze is supertrots. Ze heeft het artikel wel tien keer gelezen. Ze is bijna bij Roodkapje als ze Emma en Eric naar binnen ziet gaan. Thijs heeft die bitch toch gevraagd, denkt Julia. Veel plezier dan, en ze keert om.

‘Hé Thijs, je geliefde heeft vast spijt,’ zegt Roy als hij Emma ziet binnenkomen. ‘Jij boft, dat heb ik nou nooit.’

‘Gefeliciteerd met jullie superrecensie,’ zegt Emma. ‘Ik ben hartstikke trots op jullie. Maar eh… mag ik Thijs even lenen, ik wil iets bespreken.’

Met tegenzin staat Thijs op.

‘Het spijt me van gisteravond,’ zegt Emma als ze buiten staan. ‘Ik weet ook niet waarom ik zo stom deed. Sorry, Thijs.’

‘Goed van je,’ zegt Thijs.

‘Ik wil niet dat het uit is, ik wil je niet kwijt.’ Emma pakt zijn hand. ‘Laten we het goedmaken.’

Thijs kijkt naar Emma. Hij merkt dat hij toch nog gevoelens voor haar heeft. Vooral nu ze zo lief naar hem kijkt. Maar dat jaloerse gedoe wil hij niet meer.

‘Ik ben niet meer kwaad,’ zegt hij. ‘Ik snap het ook wel, maar…’

‘Maar wat?’

‘Ik wil geen verkering meer. Sorry, ik wil vrij zijn.’

‘Thijs, dat meen je niet.’

‘Het spijt me, maar ik meen het wel. Ik wil me niet binden. Ik wil weer meer tijd hebben voor mijn vrienden.’

‘Goh,’ zegt Emma. ‘Ik vind het wel heel erg.’ Hij ziet dat ze tranen in haar ogen krijgt.

‘Oké dan,’ zegt ze en ze draait zich om en loopt weg.

Thijs aarzelt of hij achter haar aan zal gaan, maar dan hoort hij Eric roepen: ‘Hallo, we hebben wat te vieren!’



Thijs zit met Boris op schoot. ‘Wat vind jij ervan?’ zegt hij terwijl hij Boris’ kopje tegen zich aan drukt. ‘Moeten we verkassen of niet?’

Zijn mobiel gaat.

‘Hé gast,’ roept Eric in zijn oor. ‘Hebben we vanavond weer een pyjamaparty bij mij of blijf je thuis?’

‘Ik ben er nog niet uit,’ zegt Thijs. ‘Ik bel je later.’

Hij zet de poes op de grond. Boris loopt spinnend achter hem aan. Thijs kijkt zijn kamer rond. Zal hij zijn spullen inpakken of niet? Hij moet wel beslissen. Het is over zessen, zijn vader kan elk moment thuiskomen.

Thijs aarzelt nog steeds als hij opschrikt van de stem van zijn vader. ‘Goed dat je er weer bent, jongen. Ik heb je gemist,’ zegt vader.

‘Ik weet nog niet of ik hier wel blijf.’

‘Wat ga je dan doen? Bij je moeder wonen?’

‘Ik zie wel.’

‘Nee, zo werkt het niet, Thijs. Ik wil heel graag dat je blijft.’

‘Zeker met die vriendin van jou erbij.’

‘Ze komt hier echt niet wonen. Zelf wil ze dat ook niet. Het is een heel zelfstandige vrouw. Ze is ook gescheiden.’

‘Ook? Jij ging een tijdje bij ons weg, weet je nog? Je hebt ons voorgelogen, pa.’

‘Thijs, zo zit het niet. Ik kende haar al, heel lang zelfs, maar het was echt niet de bedoeling dat we een relatie kregen. Ik ben niet voor haar bij je moeder weggegaan, ze staat hier helemaal buiten.’

‘Waarom heb je nooit eerlijk over haar verteld? Dat klopt toch niet? Je praat toch ook over andere vriendinnen? Nee pa, daar trap ik niet in.’

Vader zet water op voor thee. ‘Thijs, als ik het had verteld dan had je moeder daar misbruik van gemaakt. Ik was dan de schuld van alle ellende.’

Thijs knikt. Hij kent zijn moeder, misschien heeft hij wel gelijk. ‘Sorry, maar ik heb geen behoefte om haar te leren kennen.’

‘Dus je blijft?’ Vader legt een hand op Thijs’ schouder. ‘Je hoeft haar niet te zien. Als je wel zover bent dan hoor ik het wel, akkoord?’

‘Mmm.’ Thijs blijft het lastig vinden, maar zijn woede is wel gezakt.

Vader schenkt thee voor hen in. ‘Ik ben gisteren naar de bank geweest.’

‘En, krijg je de lening?’

‘Ze zijn er nog niet uit, maar ik denk dat het goed komt. Aan mijn plannen zal het niet liggen. Zullen we Thais bestellen?’

‘Yes!’ zegt Thijs.

‘Lekker,’ zegt vader, ‘dan vraag ik of mijn vriendin ook komt.’

Thijs wordt kwaad. Is zijn vader nou helemaal gek geworden? Maar dan ziet hij gelukkig dat zijn vader een grapje maakt. ‘Leuk hoor!’ lacht Thijs. En ze geven elkaar een knuffel.





34

Julia kijkt in haar agenda. Ze heeft deze week twee proefwerken. Het is zondag, ze heeft de hele dag nog om huiswerk te maken. Het wordt een hectische week. Jaap Ooievaar heeft iemand gevonden die hen gaat begeleiden. We moeten nu doorpakken, zei hij na de recensie. Julia schrijft alle data van de geplande repetities op als ze haar moeder hoort thuiskomen. Ze is benieuwd hoe Astrid heeft gereageerd en ze rent de trap af. Mam wilde gisteren al naar haar toe gaan, maar ze werd gebeld dat ze de hele dag moest invallen op haar werk.

‘Hi mam, hoe ging het?’

‘Het was een heel lastig gesprek.’ Moeder trekt haar jas uit en gaat op de bank in de kamer zitten. ‘Astrid had er heel erge spijt van. Het kwam omdat ze te veel had gedronken. Ze heeft wel duizend keer sorry gezegd. Ach, toen ze daar zo stond met tranen in haar ogen vond ik haar toch weer lief. We hebben ook zo’n warme band, ik heb het haar vergeven. Ze wil het ook heel graag met jou goedmaken, ze zal je wel bellen.’

‘Oké.’ Julia hoort boven haar mobiel gaan en ze rent de trap op.

Zonder te kijken wie het is neemt ze op. Ze schrikt als ze haar vaders stem hoort.

‘Hèhè lieverd, eindelijk heb ik je te pakken. Ik heb het gevoel dat je voor me op de vlucht bent. Ik heb je niet eens kunnen vertellen hoe trots ik op je ben en hoe ik heb genoten van je optreden.’

‘Ik vind het zo moeilijk dat ik niet mee naar Londen ga.’

‘Schat, daar kan jij niks aan doen. Ik weet hoe je moeder je manipuleert. Vertel mij wat. Ik reken het je echt niet aan. Samen lunchen straks?’

Opgelucht hangt Julia op, haar vader is gelukkig niet kwaad. Ze heeft al twee nachten van haar vader gedroomd, ze mist hem.

‘Ik ga straks lunchen met papa,’ zegt Julia als haar moeder haar kamer binnenkomt. Om mam niet te kwetsen laat ze niet merken dat ze blij is. Moeder legt zwijgend een stapeltje kleren op Julia’s bed. Julia voelt de spanning, maar ze wil haar vader toch zien. Haar moeder is alweer een tijdje beneden als Julia haar hoort roepen. ‘Julia, Emma voor je!’

Emma, wat moet die hier?

Julia staat op de overloop als Emma boven komt.

‘Julia, please, wil je even naar mij luisteren?’

Julia gaat haar voor naar haar kamer.

Emma is nog niet binnen of ze begint te huilen. ‘Het is uit met Thijs. Hij wil niet verder. Maar eh… nu zie ik pas hoe stom ik ben geweest. Ik heb jou zo laten vallen. Ik weet echt niet hoe het kwam. Ik leek wel betoverd. Ik wilde Thijs voor mezelf, het spijt me zo… En eh, wat ik zei over Thijs en jou, dat je verliefd op hem bent, spijt me ook. Ik wou dat ik niet zo jaloers was. Wil je weer vriendinnen zijn?’

‘Ik weet niet of het nog kan,’ zegt Julia.

‘Zullen we weer een keer samen shoppen?’ vraagt Emma door haar tranen heen.

Als Julia daaraan denkt wordt ze weer blij. Ze hadden altijd zo’n lol als ze shopten. Alles werd gepast, ook kleren die hen helemaal niet stonden.

Julia ziet dat het Emma echt spijt.

‘Goed dan,’ zegt ze.

Emma valt haar om de hals. Als Emma weg is zit Julia verbaasd voor zich uit te kijken. Dit had ze nooit meer verwacht. Ze moet nog wel wennen aan het idee dat Emma weer haar vriendin is. Maar het voelt ook fijn. Ze zet een leuk nummer op en begint te dansen. Later dringt het pas tot haar door wat Emma zei: Thijs heeft het uitgemaakt. Raar dat zij dat niet wist. Het doet nog steeds pijn als ze aan haar broer denkt.

Ze slaat haar agenda weer open. Ze staat er zo slecht voor. Het heeft helemaal geen nut meer als ze nu gaat leren. Dat haalt ze nooit meer op. Of zal ze het toch proberen? Veel zin om te leren heeft ze niet. Het is wel balen als ze het hele jaar moet overdoen. Waarschijnlijk moet ze dan van school af. Ze denkt aan het gesprek van vorige week met hun mentor. Ze heeft beloofd haar best te doen. Ze probeert haar Engelse woordjes in haar hoofd te stampen, maar ze denkt steeds aan Emma. Ze zucht. Het is zo fijn dat ze is langsgekomen.

‘Hi Emma,’ zegt ze als haar mobiel gaat.

‘Ik wou even zeggen dat ik heel blij ben dat we weer vriendinnen zijn.’

‘Ik ook,’ zegt Julia.

‘Zullen we vanmiddag al shoppen?’ vraagt Emma.

‘Ik kan niet, ik moet repeteren en straks ga ik lunchen met mijn pa.’

‘Dan gaat hij het vast vertellen… O jee…’ Julia hoort Emma schrikken. ‘Ik mocht niks zeggen.’

‘Wat gaat mijn pa vertellen?’

‘Sorry, het moet geheim blijven.’

‘Ik dacht dat je weer vriendinnen wilde zijn, vriendinnen hebben geen geheimen voor elkaar.’

‘Goed dan,’ zegt Emma. ‘Ik weet het van Eric en die weet het weer van Thijs.’

‘Vertel nou, nu wil ik het weten ook.’

‘Je vader heeft al een halfjaar een vriendin.’

Emma heeft allang opgehangen, maar Julia staat nog steeds met de telefoon in haar hand.

Is het echt waar? Heeft haar vader een vriendin? Ze kan het bijna niet geloven. Maar waarom zou Emma zoiets zeggen als het niet waar is? Als het wel zo is dan heeft pap hen allemaal bedrogen. Straks gaat ze met hem lunchen, dan kan ze het vragen. Maar wat als hij het ontkent omdat hij bang is dat mam het hoort? Voor Thijs hoeft hij niet bang te zijn, die houdt zijn mond wel. Die heeft toen ook verzwegen dat hij met pap naar de boot ging kijken. Hoe langer ze erover nadenkt, hoe meer ze twijfelt of haar vader wel een eerlijk antwoord zal geven.

Toch moet ze weten of het zo is. Ze kan het Thijs vragen. Wel raar natuurlijk, want ze heeft gezegd dat ze niet meer tegen hem praat. Ze stuurt hem een appje, dat kan wel.

Is het waar dat pap een vriendin heeft? Zal ze hem wel versturen? Dikke kans dat hij niet reageert. Ik probeer het toch, denkt ze en ze drukt op verzenden.

Vol spanning zit ze op bed met haar mobiel in haar hand. Nog geen halve minuut later hoort ze een piepje.

Vraag het hem zelf.

Het is dus waar, anders zou Thijs dit nooit schrijven. Wat gemeen van pap, mam had het dus toch goed aangevoeld. Logisch dat ze zo wantrouwig was en in zijn mobiel keek. En pap maar beweren dat ze hysterisch is en ziekelijk achterdochtig! Waar heeft hij mam wel niet allemaal voor uitgemaakt?

‘Julia, koffie!’ klinkt haar moeders stem onder aan de trap.

Julia weet niet wat ze moet doen. Ze is hartstikke in de war, haar moeder ziet vast aan haar dat er iets is. Ze trilt helemaal. Moet ze het aan haar moeder vertellen? Ze weet niet of het goed is, maar als haar moeder er later achter komt dat zij het allang wist is het nog veel erger.

‘Julia!’ klinkt het weer.

‘Ik kom eraan!’

Terwijl de koude rillingen door haar heen schieten loopt ze de trap af. In de kamer zit haar moeder en meteen weet ze dat ze het niet kan verbergen.

‘Wat is er met jou?’ vraagt moeder bezorgd. ‘Je ziet zo wit.’

Julia zakt in de stoel neer. Ze kijkt haar moeder aan. ‘Mam, je had gelijk toen je papa niet vertrouwde.’

‘Schat, wat bedoel je?’ Mam neemt een slok van haar koffie.

‘Ik eh… ik heb het net gehoord en ik wil het niet voor je verzwijgen. Jij dacht toch dat pap een vriendin had? Nou, dat klopt. Mam, ik vind het zo erg voor je…’

‘Dit meen je niet!’ Mam laat van schrik haar beker koffie uit haar hand vallen. Ze staart voor zich uit terwijl alle kleur uit haar gezicht wegtrekt. ‘Die vuile klootzak!’ schreeuwt ze. ‘Die vuile klootzak heeft me bedrogen. Ik wist het, ik heb het steeds geweten, zoiets merkt een vrouw. En maar leugens ophangen en mij van alles beschuldigen en zelf duikt hij het bed in met een of ander wijf!’

Moeder staat op en loopt door de kamer heen en weer. ‘Ik heb het gevoel dat ik gek word. Wie weet hoelang dit al aan de gang is.’ Moeder raast maar door. Julia kijkt op de klok.

‘Je gaat toch niet met je vader lunchen, hoop ik?’ Julia ziet de angst in haar moeders ogen. ‘Na zo’n bericht ga je toch niet tegenover je vader zitten? O, ik haat die kerel. Een monster is het. Hij heeft ons leven kapotgemaakt, de gluiperd.’

Ik moet weg, denkt Julia, maar ze durft niet meer te gaan. Haar moeder kan dat niet aan.

‘Ik moet papa wel afbellen,’ zegt ze en ze staat op om haar mobiel te pakken.

‘Afbellen!’ schreeuwt haar moeder. ‘Hoezo moet je afbellen? Laat hem daar maar voor joker zitten. Hij merkt vanzelf wel dat je niet komt. En anders vraagt hij die slet maar met hem te lunchen. Je bent niets maar dan ook niets meer aan deze hufter verschuldigd. Helemaal niets, hoor je me?’

Julia gaat weer zitten. Diep in haar hart zou ze wel naar haar vader toe willen. Ze zou hem willen vragen waarom hij het voor hen heeft verzwegen dat hij verliefd is op een ander. Maar ze doet het niet.

‘Ga je papa bellen?’ vraagt Julia als mam haar mobiel pakt.

‘Nee, met je vader spreek ik niet meer. Ik bel mijn advocaat en ik geef hem opdracht de scheiding zo snel mogelijk te regelen. En die rotzooi op de overloop moet hij hier onmiddellijk weghalen. De klootzak!’

Julia zit op haar kamer. Het is zo’n nare gedachte, haar vader verliefd op een wildvreemde vrouw. Zou Thijs dit al die tijd hebben geweten? Het moet toch wel, hij woont op de boot. Die vrouw zal toch weleens langskomen? Misschien wist Thijs het al heel lang en heeft hij haar nooit in vertrouwen genomen. Emma zal het wel weten, maar ze wil het niet vragen. Het is allemaal al erg genoeg. Ze hoort het zichzelf nog aan haar vader vragen: denk je dat het nog goed komt met mama? Dat weet je maar nooit, zei hij. Hij wist het heel goed. Hij was al iets met een ander begonnen. Julia voelt zich zo verraden, ook door haar broer. Hoe kan ze nog met hem in één band zitten? Nu ze dit weet, wil ze hem nooit meer zien.

Julia’s mobiel gaat. Pap, denkt ze. Zal ze opnemen? Maar beneden hoort ze haar moeder snikken en ze drukt hem weg.

Even later rijdt ze naar de Taverne, haar vaders stamkroeg. Als ze samen een broodje eten is het altijd daar. Dat broodje mag hij nu zelf opeten.

Hoe dichter ze bij de Taverne komt, hoe kwader ze wordt. Ze smijt haar fiets tegen een lantaarnpaal en stuift het café in. Haar vader zit op zijn bekende plek. Meestal vindt ze het lief als ze hem daar ziet, maar nu is ze woedend.

‘Daar ben je!’ Hij staat op en wil haar kussen, maar ze duwt hem weg.

‘Ik ben alleen maar gekomen omdat ik kwaad op je ben,’ begint ze meteen. ‘Kijk maar niet alsof je van niks weet.’ Ze gaat zitten. ‘Je hebt een vriendin en die had je al heel lang!’

‘Lieve schat, laat het me uitleggen…’

‘Wat valt er nog uit te leggen,’ zegt Julia. ‘Je hebt mijn moeder bedrogen met een andere vrouw. Mama voelde dat er een ander was en je hebt het nooit toegegeven.’

‘Mag ik ook even?’ zegt vader.

‘Nee, dat had je eerder kunnen doen. Daar is het nu te laat voor. Mama is kapot. Je hebt mijn moeder kapotgemaakt. Het is zo gemeen wat jij hebt gedaan. Ik hoef je even niet meer te zien. En Thijs hoef ik nooit meer te zien.’

Julia staat op en loopt weg.

‘Julia!’ Vader gaat haar achterna.

‘Ik meen het!’ roept Julia. En ze stapt op haar fiets en rijdt weg. Achter zich hoort ze haar vader roepen, maar ze keert niet om.





35

‘Ben je jarig?’ vraagt Eric als Roy de studio binnenkomt. ‘Je face, man.’

‘Deze jongen heeft binnenkort verkering,’ zegt Roy. ‘En niet zomaar een chickie, ze is superknap. Ja jongens, ik weet niet eens of ik nog tijd heb voor de band. Ze is bloedmooi. Zo’n chick heeft aandacht nodig, anders is ze weg. Sorry, maar als ik moet kiezen tussen haar en de band dan moet ik jullie helaas verlaten.’

‘Nou bedankt,’ zegt Eric.

‘Waar ken je haar van?’ vraagt Thijs.

‘Ze heeft me gevolgd op Facebook. Ik kreeg al steeds berichtjes. Die kan ik nooit krijgen, dacht ik, maar ze is helemaal weg van me. Ze rijdt steeds langs mijn huis en dan kijkt ze naar binnen.’

‘En dan vraag je haar niet binnen?’

‘Dat komt nog, even het vuurtje opstoken. Ja boys, het is zover.’

Ze horen een piepje.

‘Yes! Ze appt me nu ook al.’

‘Wat staat er?’ vraagt Thijs.

Hi Roy, ik wil graag een date.

‘Zien jullie wel! Ze is helemaal weg van me.’

‘O, nog een appje.’

Een date met je broer Stanley. Wil jij dat voor me regelen?

‘Shit!’ roept Roy. ‘Shit shit shit!’

Eric ligt dubbel van de lach. ‘Ik zou het maar regelen, gast, anders krijg je problemen met Stanley.’

‘Relax.’ Thijs geeft Roy een klap op zijn schouder. ‘Jij hebt verkering met je drumstel.’

‘Kapsones gekregen?’ zegt Eric als Julia veel te laat binnenkomt. ‘Al ben je veelbelovend, gewoon op tijd blijven komen.’

Julia perst met moeite een lach op haar gezicht. Nu moet je het zeggen, denkt ze. Voordat ze beginnen.

‘Thijs,’ zegt Eric. ‘Jij hebt Jaap net aan de lijn gehad. Vertel op.’

‘Goed nieuws,’ zegt Thijs. ‘Megagoed nieuws.’

‘Mag ik eerst even,’ zegt Julia. ‘Ik stap uit de band.’

Met open mond kijken ze haar aan.

‘Geintje,’ grinnikt Roy.

‘Nee, ik meen het. Ik wil niet langer met mijn broer in een band zitten, dat is de reden.’

‘Doe normaal!’ roept Thijs uit.

‘Je stapt toch niet zomaar uit de band,’ zegt Eric verontwaardigd. ‘Dat kan je niet maken, zeker niet nu er kansen voor ons liggen.’

‘Sorry, misschien kan het ook niet, maar ik doe het toch! Jullie zullen een andere zangeres moeten zoeken.’

‘Wat is dit voor gelul!’ roept Roy. ‘Dat achterlijke gedoe tussen jullie ben ik spuugzat. Maak die fokking ruzie eindelijk eens goed, kleuters.’

‘Dat gaat helaas niet,’ zegt Julia beslist. ‘Thijs kiest voor mijn vader, ook al weet hij dat pa mijn moeder heeft bedrogen. Ik wil niets meer met die twee te maken hebben, punt uit.’

‘Je vader heeft een vriendin,’ zegt Eric. ‘Dat is een zaak van je ouders. Daar laat je ons toch niet voor barsten?’

‘O ja, is het een zaak tussen mijn ouders!’ schreeuwt Julia. ‘Weet je wel hoe mijn moeder eraan toe is. Ik bén er voor haar, dat Thijs zijn moeder laat vallen is zijn zaak.’

‘Ophouden!’ Eric slaat met zijn vuist op tafel. ‘We moeten verder met onze band.’

‘Zonder mij,’ zegt Julia.

‘Onmogelijk,’ zegt Thijs. ‘Als er toch een van ons uit moet, dan ga ik wel.’

‘Bullshit!’ schreeuwt Eric. ‘Niemand gaat uit de band, verdomme. En jij al helemaal niet. Waarom zou je? Omdat je zus een aanval heeft? Relax, gast, dat gaat wel weer over.’

‘Je snapt er niks van, hè?’ zegt Julia kwaad. ‘Ik stap op.’

‘Ga dan!’ roept Eric uit. ‘Als je zo graag weg wil, donder dan op! Denk maar niet dat je onmisbaar bent, we zoeken wel een andere zangeres.’

‘Koppen dicht allemaal!’ schreeuwt Roy.

Maar Julia loopt al weg. Bij de deur draait ze zich om en kijkt haar broer recht in de ogen. ‘Veel plezier met je vader en zijn nieuwe vrouw.’

‘Ja hallo, wat sta je daar nou?’ Eric kijkt Thijs kwaad aan. ‘Je laat je zus zomaar weggaan, dat slaat toch nergens op?’

‘Het is mijn schuld, nou goed.’ Thijs geeft een trap tegen de tafelpoot. ‘Begin nu niet tegen mij, hè?’

Eric pakt een blikje cola uit de kast. ‘Even blussen, hoor.’

‘Je had Julia achterna moeten gaan,’ zegt Roy.

Thijs stuift op. ‘Wat nou man, je hebt het toch net gehoord? Ze wil niks meer met mij te maken hebben.’

‘Luister, gast,’ zegt Eric, die weer rustig is. ‘Jij gaat dit oplossen.’

‘Zeg maar hoe. Ze heeft Jaap al gebeld, ik ken mijn zus.’

‘Verdomme!’ zegt Thijs. ‘We mogen een album maken. Jaap stippelt een promotietournee voor ons uit.’

‘Wat?’ Roy en Eric kunnen het bijna niet geloven.

‘Ja, dat was het goede nieuws,’ zegt Thijs.

‘Wauw!’ juichen ze.

‘Bel Jaap op en zeg dat hij zich niks van Julia moet aantrekken. Thijs, hoor je me,’ dringt Eric aan. ‘Jij zorgt ervoor dat ze terugkomt of we zoeken een nieuwe zangeres.’ Hij slaat zich op zijn voorhoofd.

‘Balen! Dit begrijp je toch niet. Degenen die altijd riepen dat de band het allerbelangrijkste was, dat Vuurwerk altijd vóór moest gaan, dat waren jullie en nu laten jullie de band klappen door een stomme ruzie. Ik heb het even helemaal gehad met je.’

‘Ik ook.’ Roy trekt zijn jas aan.

‘Ik hoor vanavond van je,’ zegt Eric. ‘Aan de bak jij.’

Shit shit shit! Thijs bonkt met zijn hoofd op tafel. Hoe is het mogelijk dat zijn zus hem zo haat? Een paar maanden geleden waren ze nog zo close.

Van de jongens moet hij met Julia praten, maar heeft het zin? Eerlijk gezegd gelooft hij niet dat het ook maar iets oplevert. Misschien moet hij het toch maar proberen, alleen al vanwege zijn vrienden. Dit is niet zomaar een ruzie, dit kan nog weleens een vette breuk tussen Eric en hem veroorzaken. Eerst moet hij Jaap maar bellen en hij kiest zijn nummer op zijn mobiel.

De telefoon gaat over, maar dan wordt hij weggedrukt. Niks voor Jaap, die neemt altijd meteen op.

Thijs stopt zijn mobiel weg. Misschien kan hij Julia nog tegenhouden om Jaap te bellen, maar dan moet hij nu meteen gaan.

Een minuut of tien later stopt hij voor hun huis. Als hij de deur openmaakt voelt het ineens allemaal zo vreemd. Hoe vaak is hij hier niet thuisgekomen? Het is zijn thuis, hij is hier geboren, maar zo vertrouwd voelt het niet meer.

‘Julia!’ roept hij in de gang en hij loopt door naar de huiskamer. Als ze er niet is gaat hij naar boven.

‘Julia!’ Hij doet haar kamer open, maar ze is er niet. Hij kiest haar nummer op zijn mobiel. Haar mobiel gaat over, maar ze neemt niet op. ‘Julia, ik moet je spreken,’ spreekt hij in op haar voicemail. ‘Bel me alsjeblieft terug. Come on Julia, ik ben je broer. Bellen dus!’

Terwijl hij naar de boot rijdt kijkt hij af en toe op zijn mobiel, maar Julia belt niet terug en Jaap neemt ook niet op.

‘Thijs!’ Hij herkent de stem van Emma en trapt op zijn rem.

‘Hi,’ zegt hij wat onwennig. Nadat het uit was heeft hij niets meer van haar gehoord.

‘Hoe gaat het met je?’ vraagt Emma.

Thijs prutst aan zijn bel. ‘Eigenlijk klote. Julia is uit de band gestapt. Ze wil niet meer samen met mij muziek maken. Alles is een puinzooi. Dat is hoe het met me gaat.’

Hij kijkt naar Emma. Wat ben je toch mooi, denkt hij.

‘En eh, hoe is het met jou?’

‘Ik heb het goedgemaakt met Julia. We zijn weer vriendinnen, maar eh… ik mis je nog wel. Nou ja, jij hebt nu tenminste tijd genoeg voor je vrienden.’

‘Ja,’ verzucht Thijs. ‘Ze zijn allemaal pissed op me. Ik snap het ook wel, door het gedoe is Julia uit de band gestapt, net nu we een promotietournee krijgen. Julia en ik hebben het wel mooi voor de hele band verpest.’

Emma legt haar hand op die van Thijs. ‘Mis je mij ook niet een beetje?’

‘Natuurlijk wel,’ bekent Thijs. ‘Maar…’

‘Je kan niet tegen een jaloerse vriendin?’

‘Zoiets.’

‘Ik snap het best,’ zegt Emma. ‘Die stomme jaloezie, daar moet ik vanaf. Ik praat er op school met iemand over. Zij zegt dat het voortkomt uit onzekerheid. Ik moet mezelf liever gaan vinden, ze helpt me erbij. Ja, ik moet wel, anders maakt mijn volgende vriendje het ook uit.’

Volgende vriend? Thijs merkt dat hij dat helemaal niet fijn vindt om te horen.

‘Goed van je dat je er met iemand over praat.’ Het voelt zo vertrouwd, alsof het nooit uit geweest is.

‘Wil je dat ik je help?’ vraagt Emma. ‘Alleen als je het wilt, hè? Ik bedoel gewoon als vrienden.’

Thijs voelt het in zijn hele lichaam. Hij is nog steeds verliefd op Emma.

‘En eh… en wat als ik meer wil?’ Hij heeft meteen spijt. Wie zegt nou zoiets, hij heeft het zelf afgehouden toen Emma het goed kwam maken. Zo meteen lacht ze hem uit. Maar Emma buigt naar voren en kust hem.



Thijs rekent af bij Roodkapje. Emma is net weg. Hij heeft haar op een tosti getrakteerd. Zijn vader vond het prima toen hij belde dat hij niet thuis kwam eten. Jaja, die zit nu vast bij zijn vriendin.

Hij kijkt op de klok. Het is tijd om naar Astrids huis te fietsen. Emma wist dat Julia en zijn moeder daar vanavond oppassen. Hij zal erheen moeten, het is de enige manier om Julia te spreken te krijgen. Hij heeft haar nu al zo vaak gebeld en ze neemt niet op. Ze reageert ook niet op zijn appjes.

Als hij buiten staat stuurt hij Eric een appje dat hij wat later komt. Het is hun filmavond, maar hij kan Eric niet onder ogen komen vóór hij zijn zus heeft gesproken. Als het hem niet lukt wil Emma wel een goed woordje voor hem doen.

Shit! denkt Thijs als hij richting duinen fietst. Zijn dvd ligt nog op de boot. Hij weet nog precies waar hij ligt, op tafel. Lekker stom, laat hij die maar eerst ophalen. En hij slaat af naar het centrum.

Gezellig, denkt hij als hij licht op de boot ziet branden. Zijn vader is er nog. Laat hij maar niet vertellen dat Julia uit de band stapt. Zijn vader krijgt een aanval. Wie weet lukt het hem haar over te halen, dan hoeft pa het niet te weten. Hij zal hem in elk geval vertellen dat het weer aan is met Emma. Zijn vader zal het wel fijn vinden. Hij mocht Emma graag.

‘Pa!’ roept hij als hij binnen is. ‘Je raadt het nooit…’ Verder komt hij niet. Op de bank ligt zijn vader te vrijen. Thijs blijft wat beschaamd staan. Zijn vader richt zich geschrokken op. Nu ziet Thijs de vrouw met wie hij aan het vrijen was. Hij kan zijn ogen niet geloven…

Thijs racet door de stad. Hij heeft geen idee waar hij heen gaat. Hij is totaal in shock door wat hij heeft gezien. Hij herinnert zich niet of hij nog iets heeft gezegd. Weg hier, kon hij alleen maar denken en ineens zat hij op de fiets. Een vrachtwagen toetert als hij door rood rijdt, maar het dringt niet tot hem door. Een paar minuten later scheurt hij vlak voor een taxi de weg over. De chauffeur staat boven op zijn rem en draait kwaad zijn raampje naar beneden. ‘Halve gare!’ Hij tikt op zijn voorhoofd.

‘Donder op!’ roept Thijs.

Op de weg ligt een stoeptegel. De andere fietsers rijden eromheen, maar Thijs ziet hem niet.

‘Pas op!’ roept een voorbijganger die hem recht op de tegel af ziet rijden. Maar het is al te laat. Thijs knalt met zijn fiets tegen de tegel en slaat over de kop.

‘Jongen!’ roept een vrouw geschrokken. Er komen meer mensen aangerend. Thijs zit versuft op de stoeprand. Een vrouw buigt zich naar hem toe. ‘Ik zag het gebeuren. Het is gelukkig goed afgelopen. Zo te zien kom je er met een paar schrammen vanaf.’

Een man raapt Thijs’ fiets op en zet het stuur recht.

Thijs komt langzaam overeind. Alleen zijn been doet zeer.

‘En nu beter opletten, jochie,’ zegt de vrouw als Thijs naast zijn fiets staat.

Thijs wrijft over zijn been. Waarom is hij ineens op de grond geknald? Hij kijkt om zich heen. Wat moet hij aan deze kant van de stad? Hij heeft maar wat gereden, alsof hij niet wist waar hij heen moest. Dat klopt, want dat weet hij ook niet meer. Hij is in paniek van de boot gerend en hij heeft voorlopig geen zin om terug te gaan. Zo shakey als hij zich nu voelt kan hij toch niet bij zijn moeder aankomen. Het is nogal een bericht. Hij moet het eerst aan iemand anders vertellen. Thijs weet al wat Eric zal zeggen: ‘Wat maakt het jou uit wat je vader uitvreet, man. Kom op, filmpje kijken.’ Alsof zijn hoofd daar nu naar staat. De enige die hem zal begrijpen is Emma.





36

‘Wat is er met jou?’ Emma kijkt Thijs bezorgd aan.

‘Alles is kapot!’ stamelt hij.

‘Wat bedoel je?’ Emma pakt hem vast en neemt hem mee naar haar kamer. ‘Kom naast me zitten.’ Thijs zakt op haar bed neer. Ze wil een arm om hem heen slaan maar hij staat alweer op en loopt paniekerig naar het raam. ‘Mijn adem! Ik krijg geen lucht meer.’

‘Rustig maar, je bent nu bij mij.’ Emma wrijft over zijn rug. ‘Wat is er gebeurd, gaat het over de ruzie met Julia?’

Thijs schudt zijn hoofd. ‘Ze lag daar verdomme, half uitgekleed.’

‘Wie, Thijs, waar?’

‘Op de bank, terwijl mijn moeder daar oppast. Shit! Shit! Shit!’

‘Schatje, vertel het nou rustig, ik snap er helemaal niks van.’

‘Op de boot,’ hijgt Thijs. ‘Verdomme!’ Hij voelt zich kotsmisselijk. ‘Een hoer is het!’ roept hij. ‘Een vuile hoer.’

‘Wie is een hoer, Thijs? Over wie gaat dit?’

‘Over die teef!’ roept Thijs. ‘Mijn moeder is daar aan het oppassen en wat doet die slet? Ze neukt met mijn vader!’

‘Astrid?’ Emma slaat haar hand voor haar mond. ‘Wat erg! Heb jij ze betrapt?’

‘Ja,’ zegt Thijs. ‘Sorry, ik moet nu gaan.’

‘Thijs, je blijft hier. Zo laat ik je niet gaan, je bent in de war. Je moet eerst rustig worden.’

‘Mijn moeder moet dit weten. Ze zit daar verdomme op haar kinderen te passen.’

Thijs’ mobiel gaat. ‘Eric,’ zegt hij en hij neemt op.

‘Waar blijf je nou, gast?’

‘O eh, sorry,’ zegt Thijs.

‘Ben je nog steeds bij Julia dan?’

‘Nee, die heb ik nog niet gesproken.’

‘Waar hang je dan nu weer uit?’

‘Bij Emma.’

‘Nee hè, zak er maar in.’ En Eric hangt op.

‘Je kunt het niet tegen je moeder vertellen,’ zegt Emma. ‘Zoiets ergs moet Julia eerst weten. Jullie moeten samen bedenken hoe je dit aanpakt.’

‘Dat gaat niet,’ zegt Thijs. ‘Mijn zus wil me niet spreken. Ze neemt niet eens op als ik bel.’

‘Wacht, Thijs.’ Emma trekt hem naast zich. ‘We verzinnen er wel wat op, oké?’



‘Slapen ze al?’ vraagt Julia zachtjes als ze Astrids huis in komt en haar moeder in de kamer ziet zitten.

‘Ja, net,’ zegt moeder. ‘Kom gezellig naast me zitten, lieverd. Ik zet thee voor je.’

Julia ploft op de bank neer. Ze kijkt op haar mobiel. Geen telefoontje van Rutger. Ze had stiekem gehoopt dat hij haar zou bellen, maar misschien hebben ze hem nog niet verteld dat ze uit de band is gestapt. Of hij weet het wel en kan het hem niks schelen. Of hij wacht tot zij hem belt. Ze heeft zes oproepen van Thijs. Die heeft zeker de opdracht haar over te halen te blijven. Dag Thijs, mooi niet. Ze is helemaal klaar met haar broer. Jaap Ooievaar heeft haar ook nog niet teruggebeld.

‘Mam,’ zegt Julia als haar moeder cake voor haar neerzet. ‘Ik stap uit de band.’

‘Lieverd, wat zonde. Dat hoef je niet voor mij te doen, hoor.’

‘Ik ben er al uit, ze weten het al.’

‘Is dit niet een overhaaste beslissing? Je hebt er zoveel energie in zitten en…’

‘Mam, please,’ zegt Julia. ‘Ik weet heus wel wat ik doe. Nou eh… welke film gaan we kijken?’

Ze hebben nog maar een klein stukje van de film gezien als Astrid thuiskomt.

‘Wat ben jij vroeg?’ zegt moeder bezorgd. ‘Het gaat toch wel goed met je? Je ziet er zo bedrukt uit.’

‘Ik voel me helemaal niet lekker,’ zegt Astrid. ‘Hoofdpijn en rillerig. Ik dacht, ik ga terug en duik mijn bed in.’

‘Wat jammer nou,’ zegt moeder. ‘Je had net zo’n zin in die reünie. Zal ik een kruik voor je maken?’

‘Nee, laat maar. Jullie mogen de film wel afkijken. Trek de deur maar gewoon achter je dicht.’ Astrid verdwijnt naar boven.

Moeder kijkt Julia aan. ‘Wat doen we?”

‘Naar huis,’ zegt Julia. Stel je voor dat Rutger nog belt, dan is ze tenminste op haar kamer.

‘Volgens mij gaat het niet goed met Astrid,’ zegt ze als ze in de auto zitten. ‘Ze zag er heel belabberd uit.’

‘Arme meid,’ zegt moeder. ‘Ze is ook zo druk met die kleintjes en een baan. Ze moet beter op zichzelf passen. Ik ga er morgen nog wel even heen om haar te helpen.’

Ze zijn net thuis als Julia’s mobiel gaat.

‘Hi, Emma!’

‘Hi,’ zegt Emma. ‘Er zit hier iemand bij mij thuis die jou iets heel belangrijks heeft te vertellen. Wil je naar me toe komen?’

Rutger is bij Emma! is het eerste wat Julia denkt.

‘Ik kom meteen!’ roept ze stralend.

Ze springt een meter de lucht in als ze heeft opgehangen. Rutger is naar Emma gegaan. Hij durfde niet naar mij toe te komen, zo verlegen is hij dus. Wel superschattig. Julia houdt er wel van als jongens verlegen zijn.

‘Mam, ik ga zo nog even naar Emma.’

Ze holt de trap op en doet haar kledingkast open. Ze moet wel iets leuks aantrekken, niet te overdreven natuurlijk, ze gaat zich niet uitdossen alsof ze naar een of andere party gaat. Maar dit shirt dat ze nu aanheeft kan echt niet. Zal ze haar rode truitje aantrekken? Ineens is ze heel onzeker. Als ze het aanheeft kiest ze toch maar voor haar zwarte vestje, maar ook dat gaat weer uit.

‘Julia!’ roept mam onder aan de trap. ‘Als je nog naar Emma wilt moet je nu gaan anders wordt het te laat.’

Julia kijkt naar de stapel kleren op haar bed. Ze moet nu kiezen en ze doet haar spijkerjasje aan. Zo voelt ze zich tenminste stoer. Wie weet heeft ze als ze straks thuiskomt wel verkering.

‘Maak het niet te laat hè,’ zegt mam. ‘Halfnegen thuis.’

‘Ik heb morgenochtend de eerste twee uur vrij,’ zegt Julia.

‘Negen uur dan, lieverd, dat is laat genoeg.’

Julia kan niet wachten om Rutger te zien. Anders is ze altijd in no time bij Emma, maar nu lijkt het heel ver. Wedden dat ze knalrood wordt als ze Rutger ziet? Als ze maar niet van de stress begint te grinniken. Ze weet van Thijs hoe erg jongens dat vinden.

Ze snapt wel dat hij eerst naar Emma is gegaan. Emma kent hij veel beter en Emma weet precies hoe Julia is. Zij heeft hem vast verteld dat ik hem ook leuk vind, denkt Julia. Het lijkt haar gaaf om verkering met Rutger te hebben.

Haar vingers trillen als ze de bel van Emma’s huis indrukt.

‘Hi,’ zegt Emma.

Jij vindt het ook spannend, denkt Julia als ze het gezicht van haar vriendin ziet.

‘Is hij boven?’ fluistert ze.

Emma knikt.

Julia houdt haar adem in als Emma boven de deur van haar kamer opendoet.

Ze stapt naar binnen, maar in plaats van Rutger ziet ze Thijs zitten. Ze is hevig teleurgesteld. Ze dacht dat het een romantisch avondje zou worden. Heeft ze zich daarvoor zo mooi aangekleed, voor haar broer! Ze kijkt woedend naar Emma. ‘Je hebt me in de val laten lopen.’

‘Thijs heeft je iets heel belangrijks te zeggen,’ zegt Emma.

‘Zeker of ik toch maar bij de band wil blijven. Ik denk er niet over,’ snauwt Julia. ‘Ik heb hier verder niets te zoeken.’ Ze wil weglopen, maar Emma blokkeert de doorgang.

‘Julia, je mag niet weg. Niet voordat je hebt gehoord wat Thijs te zeggen heeft.’

‘Laat me gaan!’ Julia probeert Emma weg te duwen.

‘Je broer heeft je iets belangrijks te zeggen.’

‘Doe niet zo dramatisch!’ zegt Julia kwaad.

Thijs springt op. ‘Het is ook dramatisch.’

Hou jij helemaal je mond! wil Julia zeggen, maar dan ziet ze Thijs’ verwarde blik. ‘Vertel het dan maar, dan ben ik ervan af.’

Thijs leunt gestrest tegen de vensterbank. ‘Het gaat over papa. Eh nee, niet over papa maar eh… over mama, over ons, bedoel ik…’

‘Ja hallo, lekker duidelijk ben je weer. Waar gaat het nou over?’

‘Mama wist het,’ gaat Thijs verder. Hij merkt zelf ook dat hij er een grote warboel van maakt, maar hij is te gestrest om de dingen te ordenen.

‘Mam wist van die vriendin.’

‘Ja,’ zegt Julia zuchtend. ‘Dat weten we nu toch allang, moest ik daarvoor komen?’

‘Je wist niet wie,’ zegt Thijs. Hij loopt heen en weer.

‘Dat hoef ik ook helemaal niet te weten,’ zegt Julia. ‘Daar ben ik helemaal niet in geïnteresseerd. En mama ook niet. Wou je haar soms aan ons voorstellen omdat ze zogenaamd zo aardig is? Ik snap al wat je wilt! “Het is ook erg dat ze pap heeft ingepikt, maar jullie moeten haar toch leren kennen, ze is zo sympathiek.”’

‘Hou op met die onzin, dat bedoel ik helemaal niet.’

‘Weet jij wel hoe moeilijk dit allemaal voor mama is? Jij hebt haar nog eens lekker laten barsten, je eigen moeder. Ze heeft alleen mij nog en Astrid.’

‘Nee, verdomme!’ Thijs ploft op bed neer. ‘Ze heeft Astrid juist helemaal niet. Astrid is een vuile hoer.’

‘Hou je kop over Astrid!’ schreeuwt Julia. ‘Hoe durf je zo over haar te praten.’

‘Omdat…!’ roept Thijs. ‘Omdat ik haar heb betrapt op de boot met papa.’

Julia kijkt haar broer aan. Even wordt het wazig voor haar ogen. Koude rillingen schieten over haar rug. ‘Thijs, dat zeg je maar…’ Ze gaat naast Thijs op bed zitten. Emma loopt zachtjes de kamer uit.

‘Thijs, alsjeblieft, dit verzin je.’ Julia kijkt in Thijs’ verdrietige ogen en dan weet ze dat het geen verzinsel is. ‘Papa met Astrid…’ stamelt ze. Thijs slaat een arm om haar heen.

‘Het is ook walgelijk,’ zegt Thijs. ‘Ik kwam onverwacht thuis. Ik schrok me te pletter toen ik ze op de bank zag liggen.’

‘Wanneer?’ vraagt Julia.

‘Vanavond,’ zegt Thijs. ‘Toen jullie daar oppasten.’

‘Wat gemeen,’ snikt Julia. ‘Wat vreselijk vals. Mam doet alles voor haar. Dit mag mam nooit te weten komen. Nooit.’

‘Ze moet het weten, Julia,’ zegt Thijs. ‘Mam mag nooit meer naar dat huis van die slet.’

Langzaam dringt het tot Julia door. ‘Jij hebt ze betrapt. Dus daarom kwam ze zogenaamd ziek thuis. Niet alleen vanavond is ze bij hem geweest, misschien wel al die avonden dat mam daar heeft opgepast…’

‘Ja,’ zegt Thijs. ‘Bizar.’

Thijs kijkt op zijn mobiel. Het is Jaap Ooievaar. Daar staat zijn hoofd nu niet naar en hij drukt hem weg.

‘Arme mam,’ zegt Julia. ‘Ze hield zoveel van Astrid en dan flikt die trut haar dit! Wat een slag, dat kan ze nooit aan.’

‘Shit!’ zegt Julia ineens. ‘Ik kwam laatst op een avond bij Astrid aan. Ze deed heel gestrest toen ze me zag. Ze had een feestje en ik mocht niet binnenkomen. Nu weet ik waarom ze zo deed.’

‘Denk je dat pap daar was?’

‘Ik hoorde hem nog lachen,’ zegt Julia, ‘maar ik dacht: dat kan natuurlijk niet. Het was hem dus wel.’

‘Mam moet het weten,’ zegt Thijs weer. ‘We moeten het haar vertellen.’

Op de fiets naar huis bedenkt Julia hoe haar moeder op het bericht zal reageren. Ze ziet allerlei scenario’s voor zich. Misschien wil haar moeder het niet geloven. Het kan ook dat ze kwaad op Thijs wordt omdat hij maar wat heeft verzonnen om zijn moeder op te fokken. Grote kans dat ze in huilen uitbarst. Ik moet het heel rustig inleiden, denkt ze. Maar zodra ze de kamer binnenkomt en haar moeder ziet gooit ze het eruit.

‘Mam, Thijs heeft papa betrapt met zijn nieuwe vriendin. Hij zag wie het was en toen schrok hij zich dood. Jij zult ook schrikken als je het hoort. Het is Astrid.’

Haar moeder reageert helemaal niet. Terwijl ze strak voor zich uit kijkt zit ze als versteend tegenover Julia.

Waarom zeg je nou niks? denkt Julia. De stilte maakt haar bang. Paniekerig probeert ze te bedenken wat ze kan zeggen.

‘Mam, ik vind het ook heel gemeen,’ zegt ze, maar haar moeder vertrekt geen spier. Misschien kan ik beter iets anders zeggen, denkt Julia.

Dan stuift haar moeder opeens op. ‘Ik heb alles voor die griet gedaan. Niets was me te veel!’ Vloekend ijsbeert moeder door de kamer. ‘Ik heb daar verdomme al die tijd opgepast terwijl die slet mijn man zat te verleiden. Dit pik ik niet! Ze was zogenaamd ziek vanavond, ze rilde. Ik zál haar laten rillen.’ Moeder pakt de autosleutels uit de la.

‘Mam, wat ga je doen?’

‘Ik ga naar haar huis en ik sleur haar uit bed!’ schreeuwt moeder. ‘Die slet zal weten wat ze heeft aangericht.’

‘Nee mam, alsjeblieft!’ Dit gaat helemaal mis, denkt Julia. Ze rent naar de voordeur en blokkeert de doorgang.

‘Ga opzij!’ schreeuwt moeder.

‘Mam, luister! Ik wil niet dat je gaat. Je krijgt er spijt van. Kom mee, we gaan terug naar de kamer.’

‘Julia, ik laat me niet voor gek zetten!’ roept moeder uit.

‘Natuurlijk niet.’ Hoe krijg ik haar rustig? denkt Julia.

‘Mam, kom nou, doe nou wat ik zeg. Je moet het even laten rusten.’ Het lukt Julia om haar moeders hand te pakken en haar mee naar de kamer te nemen.

‘Ga zitten, mam, je bent in de war. We zijn er allemaal van in de war. Ik haal wat te drinken.’

Julia zucht opgelucht, haar moeder doet wat ze zegt. Zolang ze bij mij is, kan er niks misgaan, denkt ze.

‘Als die slet maar niet denkt dat ze er zo vanaf komt,’ zegt moeder als Julia jus d’orange voor haar neerzet.

Julia kijkt naar haar moeder. Ze lijkt rustig, maar haar ogen zijn dat niet. De verwilderde blik ziet er eng uit.

Moeder staat op en loopt door de kamer. Ze zegt niks, maar de spanning is om te snijden. Voor de vitrinekast blijft ze staan. Ineens grist ze het beeldje dat ze van Julia’s vader heeft gekregen eraf en smijt het tegen de muur. ‘Jij vuile schoft, je hebt gekeken hoe je mij kapot kon krijgen en daarom ben je een affaire met Astrid begonnen. Jij hebt haar ingepalmd, zo zit dat!’ In een woeste veeg maait moeder al haar dierbare beeldjes uit de kast. De scherven vliegen in het rond.

Julia houdt haar adem in.

‘Klootzak!’ schreeuwt moeder. ‘Wat zullen jullie hebben gelachen toen ik daar zat op te passen en jij met mijn vriendin neukte! Er zijn grenzen. Hier ga je spijt van krijgen. Heel erge spijt! Ik zal je leren. Ik steek die kloteboot van je in de fik!’ Moeder wil de autosleutels pakken maar Julia is haar voor.

‘Dat doe je niet, mam. Wil je soms de gevangenis in?’

‘Hier die sleutels.’ Moeder houdt woest haar hand op. ‘Julia, geef hier!’ Julia rent met de sleutels naar boven en doet de deur van haar kamer op slot.

‘Julia!’ roept haar moeder smekend. ‘Je moet me helpen.’ Ze bonkt tegen de deur. ‘Geef alsjeblieft de sleutels, dit kan ik niet over mijn kant laten gaan.’

‘Mam, ik wil niet dat je nu weggaat.’

‘Lieverd, hij heeft me zo vernederd. De schoft! Het is hem gelukt.’ Julia hoort haar moeder huilend tegen de deur vallen. ‘Ik ben helemaal kapot.’

Voorzichtig doet Julia de deur open. Haar moeder ligt snikkend op de grond.

‘Ik kan niet meer verder… Ik kan echt niet meer verder…’

‘Mam.’ Julia gaat naast haar moeder op de grond liggen en slaat haar armen om haar heen.

‘Mam.’ Ze kust haar moeders gezicht. ‘Mam, ik hou van je… hoor je me. Zo mag je nooit meer denken, nooit meer.’





37

Thijs ligt net in bed als hij zijn vader hoort thuiskomen. Hij heeft nu geen zin om hem te spreken. Het is te erg wat er is gebeurd. Trouwens, wat valt er nog te zeggen?

Zijn vader doet de deur van zijn kamer zachtjes open. ‘Ben je nog wakker?’ fluistert hij.

Ga weg man, denkt Thijs. Hij doet net of hij slaapt. Hij zucht als zijn vader de deur dichtdoet.

Hij wil er niet meer aan denken. Hij wordt er misselijk van.

Als hij ’s morgens uit bed komt zit zijn vader klaar met het ontbijt.

‘Het spijt me dat ik je zo heb laten schrikken, jongen.’

Thijs kijkt naar buiten.

Vader schenkt thee voor hem in. ‘Ik weet dat ik alle schijn tegen heb, maar het was nooit mijn bedoeling om iets met Astrid te beginnen.’

Thijs zucht geërgerd.

‘Thijs, de vonk sloeg over. Astrid raakt een snaar in mij die nooit eerder iemand heeft geraakt.’

Thijs schuift zijn bord weg. ‘Pa, hou erover op. Ik heb hier geen zin in. Ik hoef er niks over te horen. Nooit, begrepen?’

‘Oké, dat respecteer ik,’ zegt vader. ‘Als ik je hierdoor maar niet kwijtraak.’

Thijs staat op, stopt een boterham in zijn mond en trekt zijn jas aan. Bij de deur kijkt hij zijn vader aan. ‘Wat nou, kwijtraken, je bent mijn vader.’



Thijs heeft de band bij elkaar geroepen.

‘Ik ben benieuwd wat jij te zeggen hebt,’ zegt Eric.

‘Ik weet het wel,’ zegt Roy. ‘Of jij bruidsmeisje wilt worden. Die gast gaat trouwen.’

‘Hoe weet jij dat?’ vraagt Thijs. ‘We hebben het nog zo geheim gehouden.’

‘Ah, Emma, gefeliciteerd!’ Roy geeft haar bij het binnenkomen een zoen.

‘Heb ik iets gemist?’ Emma kijkt Thijs aan.

‘We zijn achter jullie trouwplannen gekomen,’ zegt Eric.

Thijs geeft Emma een knipoog.

‘Ze weten toch nog niet dat jij vader wordt?’ lacht Emma.

‘Kijk hem bleek worden,’ zegt Roy.

Dan komt Rutger binnen.

‘Crisisberaad, hoorde ik. Nou, vertel op.’

Thijs kijkt naar de deur. Gelukkig, Julia is er ook.

Ze slaat een arm om Thijs heen. ‘We hebben het goedgemaakt,’ zegt ze.

‘Dus je blijft in de band?’

Als Julia knikt, gooit Roy zijn stokken in de lucht. Eric vangt ze op en geeft een roffel op Thijs’ billen. ‘Daar kom je weer goed vanaf, gozer.’

‘Ik wist helemaal niet dat jij uit de band was gestapt,’ zegt Rutger.

‘Sorry,’ zegt Julia. ‘Ik wilde je bellen, maar het is al niet meer nodig.’

‘Dus nu storten we ons op de tournee,’ zegt Eric. ‘Hoe staat het ervoor? Nog iets van Jaap gehoord?’

‘Hij heeft me gisteravond gebeld, maar ik heb hem gemist.’ Thijs kijkt op zijn mobiel. ‘Yes! Hij heeft ingesproken.’ En hij zet zijn mobiel op de speaker. ‘Effe koppen dicht, jongens. Dit is te belangrijk.’ Thijs houdt zijn mobiel op.

‘Thijs, Jaap hier. Je bent er helaas niet. Dan maar op je voicemail. Je wilde waarschijnlijk de precieze datum van de tournee weten. Sorry, hij gaat niet door. Ik heb toch voor de Raven gekozen. Iets meer potentie, zie je. Geen paniek, jullie komen er ook wel. Zet hem op!’

Met open mond kijken ze elkaar aan.

‘Is die gast gek geworden!’ zegt Eric.

‘Wat een achterbakse lul is dat zeg!’ roept Roy. ‘Wat zei hij nou? Dat hij toch voor de Raven heeft gekozen? Daar heeft hij het nooit over gehad.’

‘Ik heb hem nooit vertrouwd,’ zegt Rutger.

‘Dus we liggen er gewoon uit,’ roept Julia kwaad.

‘Bel hem op,’ zegt Emma. ‘Dit pik je toch niet?’

‘Ik bel vanmiddag,’ zegt Thijs. ‘Ik laat nog wel horen wat die loser te zeggen heeft.’

‘Oké,’ zegt Roy. ‘Zet maar op mijn voicemail want ik heb een date. Ja jongens, deze jongen heeft geduld moeten hebben, maar het lange wachten is beloond. Nu heb ik ook een vis gevangen! Hé, wat zeggen jullie van haar?’ Hij laat een foto op zijn mobiel zien.

‘Man, wat denk je nou, ik heb geen interesse,’ zegt Eric. ‘Onze tournee is afgeblazen, we zijn door onze manager genaaid. En jij denkt alleen maar weer aan een of andere chick.’

‘Je ziet het fout, gast,’ zegt Roy. ‘Niet een of andere chick. We hebben het hier over een prinses, een megabeauty, als je haar ziet smelt je al. En dan heb je haar nog geen saxofoon horen spelen.’

‘Ga nou maar naar je date,’ zegt Thijs. ‘Met jou komt het toch nooit goed.’

‘Die jongen is verliefd,’ zegt Julia. ‘Laat hem lekker.’

‘We horen je wel, Thijs.’ Eric en Rutger pakken hun jas. Erachteraan, denkt Julia. Eric moet toch de andere kant op, dan ben ik alleen met Rutger en vertel ik hem dat ik verliefd op hem ben.

‘O eh, Julia,’ zegt Thijs. ‘Blijf nog even, ik moet je nog iets zeggen.’

‘Jullie krijgen toch niet weer ruzie, hè?’ zegt Eric. ‘Ciao!’

Julia kijkt naar haar broer die bezig is Jaap te bellen. Wat zou Thijs haar te zeggen hebben? Het is wel iets belangrijks, anders hoefde ze niet te blijven. Hij gaat vast zeggen dat hij weer bij mam en haar komt wonen. Ze hoopte gisteravond al dat hij met haar mee zou gaan. Het zou zo fijn zijn! Eigenlijk is dat haar grootste wens, dat het tussen hen weer wordt zoals vroeger. Tegelijk huiswerk maken, elk op hun eigen kamer; even bij elkaar binnen lopen. Spontaan muziek maken. Ze zucht van blijdschap bij de gedachte dat dit weer kan gebeuren. Het liefst vandaag nog. Ze helpt hem wel met verhuizen. Thijs heeft nooit een cent, maar op haar kosten kunnen ze een bakfiets huren en daar laden ze dan meteen zijn spullen in. Julia ziet al helemaal voor zich hoe warm en gezellig het thuis wordt, maar dan ziet ze dat Thijs zijn mobiel opbergt. ‘Die eikel drukt me steeds weg, die krijg ik niet meer te spreken.’

‘Het geeft niet,’ zegt Julia. ‘We gaan er drie keer zo hard tegenaan met z’n allen. We zullen hem laten zien hoe dom hij is geweest om ons aan de kant te zetten.’

‘Super, zus, zo ken ik je weer. Eh, wat ik nog wilde zeggen… Ik, eh…’

Nou, zeg het maar, denkt Julia stralend. Ze staat klaar om haar broer om zijn nek te vallen.

‘Ik wou zeggen dat ik het supertof van je vind dat je bent teruggekomen bij de band. Ja, dat is het eigenlijk, ik vond dat je dat moest weten.’

‘Heb ik iets verkeerds gezegd?’ vraagt Thijs als hij Julia’s teleurgestelde gezicht ziet. ‘Je bent toch terug?’

‘Ja, eh… natuurlijk, nou eh, goed dat je dat zegt. Ik moet gaan,’ zegt ze gauw en ze geeft Thijs een kus.

Hij komt dus niet terug. Als hij het nu niet doet, na wat pap heeft geflikt, dan doet hij het nooit meer. Ze voelt weer de pijn. Vooral omdat Thijs haar dus niet zo erg mist als zij hem.

‘Mam!’ roept Julia als ze haar moeder niet beneden ziet. ‘Mam, waar zit je?’ Na de uitbarsting van gisteravond is ze nog steeds bezorgd.

‘Ik ben in de slaapkamer.’

‘Wat zie je er chic uit,’ zegt Julia als ze haar moeder voor de spiegel ziet staan.

‘Ik heb een belangrijke afspraak.’ Moeder werkt haar makeup bij. ‘Ik ga het roer om gooien. Ik ga solliciteren en als het me lukt dan stop ik bij de thuiszorg.’

‘Nu ineens?’ vraagt Julia. ‘Heeft het iets met papa en Astrid te maken?’

‘Zijdelings,’ zegt moeder. ‘Ik ga doen waar mijn passie ligt, waar ik ook goed in ben.’

‘Mag ik het niet weten?’

‘Straks,’ zegt moeder. ‘Als ik terugkom en ben aangenomen dan krijg je het uitgebreid te horen.’

‘Je ziet er strijdlustig uit.’

‘Dat ben ik ook,’ zegt moeder. ‘Ik moet nu gaan, anders kom ik te laat. Duim maar voor me.’

Moeder is nog niet weg of Julia’s mobiel gaat.

‘Hi Julia, Eric hier. Kun je naar Roodkapje komen? Ik heb iets te zeggen.’

‘Nou nou, dat klinkt gewichtig,’ zegt Julia lachend.

‘Is het ook,’ zegt Eric. ‘De rest van de band komt ook, op Rutger na, die kon niet.’

Jammer, denkt Julia, weer een gemiste kans.

‘Bestel wat je wilt,’ zegt Eric als ze bij Roodkapje zitten. ‘Dit rondje is van mij.’

‘Dus je hebt wat te vieren.’ Thijs geeft zijn vriend een klap op de schouder.

‘Ja,’ zegt Roy. ‘Zijn sixpack is nu zelfs door zijn trui heen te zien, dat heeft hij te vieren.’

‘Dat ik alleen maar gespierder word, is wel duidelijk,’ zegt Eric. ‘Maar daar gaat het nu niet over. Ik ga jullie verlaten.’

‘Wat krijgen we nu weer?’ roept Julia verontwaardigd uit. ‘Stap je uit de band?’

‘Hij werpt zich helemaal op de sportschool,’ lacht Roy. ‘Dat wordt niks, man.’

‘Mijn pa wordt directeur van een vestiging in Istanbul,’ zegt Eric. ‘We gaan verhuizen.’

‘Shit!’ Thijs geeft een trap tegen de tafel. ‘En jij moet mee?’

‘Nee, ik krijg poen om hier in mijn eentje een villa te huren, nou goed,’ zegt Eric. ‘Ja jongens, het is balen en het ergste is nog: het gaat al snel gebeuren.’

‘Is het helemaal zeker?’ vraagt Emma.

Eric knikt. ‘Ik hoorde het net pas. De contracten zijn getekend. Mijn pa kan niet meer terug. Ik ga jullie gruwelijk missen en de band ook natuurlijk.’

‘Dit is wel een megadomper,’ zegt Thijs.

‘Sorry,’ zegt Roy. ‘Dan kap ik ook met de band. Mijn nieuwe liefde wil ook een band oprichten. Ze wil mij erbij hebben. Ik heb het afgehouden. Dat kan ik niet maken, zei ik. Ik hoor bij Vuurwerk. Maar nu Eric ook weggaat…’

Julia en Thijs kijken elkaar aan.

‘Dan zijn wij nog met z’n tweetjes over,’ zegt Julia.

‘En Rutger,’ zegt Eric.

‘Wat denk je nou?’ snauwt Thijs. ‘Dat Rutger zit te wachten op twee muzikanten?’

Hij staat op en loopt naar buiten.

‘Thijs!’ Eric wil hem achternagaan.

‘Laat hem maar,’ zegt Julia. ‘Hij wil even alleen zijn.’ Zelf kan ze het ook even niet aan. Nu raakt ze de band ook nog kwijt.





38

Julia hangt depri op de bank. Niet alleen bestaat de band niet meer, ze kan het met Rutger nu ook wel schudden. Ze ziet hem vast nooit meer. Stommerd die ze is. Ze had Emma’s raad moeten opvolgen en hem voor een date moeten strikken. Ze heeft zo lang gewacht en nu is het te laat. Ze kan zichzelf wel voor haar kop slaan.

En nu de storm over het bericht van Astrid en haar vader is gaan liggen voelt Julia pas hoe erg Astrid haar heeft bedrogen. Ik was zogenaamd je dochter, denkt ze. En maar slijmen hoeveel je van me hield, maar intussen mijn vader van mijn moeder afpikken. Wat een schijnheilige trut, denkt Julia. En ik nam je nog wel in vertrouwen over de ruzies tussen pap en mam. Dat pap op zo’n bedriegster valt…

‘Je moet me feliciteren!’ zegt moeder als ze de kamer binnenkomt.

‘Wat? Heb je de baan?’ Julia schiet overeind.

Moeder knikt trots. ‘En wat voor baan, lieverd. Ik ga er financieel ook iets op vooruit. Haha, ik heb je vader teruggepakt.’

‘Wat heeft die baan nou met papa te maken?’

‘Je vader kan zijn winkel wel sluiten.’ Moeder wrijft in haar handen.

‘Sorry, dit snap ik even niet,’ zegt Julia.

‘Lieve schat, jouw moeder wordt de manager van de nieuwe fotozaak recht tegenover de toko van je vader.’

‘Dan ben je de concurrent van papa!’

‘Nee hoor, meis, wij zijn geen concurrent. Die aftandse zooi van je vader is in no time verdwenen.’

‘Maar pap had toch grootse plannen?’

‘Jazeker,’ gniffelt moeder. ‘Je vader is heel creatief. Dat hebben we ook gemerkt aan de manier waarop hij Astrid heeft ingepalmd. Namens de directie wordt hij hartelijk bedankt voor zijn plannen. Ze zijn er heel erg blij mee.’

‘Hebben ze je daarom aangenomen? Vanwege de plannen van papa?’

‘Nee, niet alleen door die plannen, ook door mijn ervaring en een zeer uitgebreid klantenbestand.’

‘Mam, je hebt toch niet papa’s hele klantenbestand aan ze doorgegeven?’

‘Dat heb ik inderdaad gedaan,’ zegt moeder. ‘Nu staan we quitte, schat. Vanaf volgende maand staat jouw moeder in een ultrahippe fotozaak en ik zal er alles aan doen om er een groot succes van te maken. We gaan dit vieren,’ zegt moeder. ‘We gaan shoppen en jij mag van mij iets moois kopen.’

‘Ik eh… sorry, ik kan niet,’ zegt Julia. ‘Ik heb een afspraak.’ Ze weet niet zo gauw wat ze moet verzinnen, maar ze weet wel dat ze dit niet wil vieren. Ze wordt misselijk als ze bedenkt dat haar vaders winkel waar hij zo hard voor heeft gewerkt failliet gaat.

Moeder is zo euforisch dat ze niet eens in de gaten heeft wat het bericht met Julia doet.

‘Het geeft niets,’ zegt ze doodleuk, ‘dan vieren we het een andere keer,’ en ze belt Louise.

‘Ja, die gaat eraan,’ hoort ze haar moeder zeggen als ze heeft verteld dat ze de baan heeft. ‘Hij kan zijn hand ophouden bij de bijstand.’

Julia heeft geen zin om thuis te blijven. Een paar minuten later zit ze op de fiets. Ze rijdt maar wat rond. Ze is er nog niet uit of ze dit aan Thijs moet vertellen. Ze gaat expres niet naar Emma. Het liefst praat ze er met niemand over. Ze wil het zelf ook vergeten. Rutger zou ze het wel willen vertellen, als hij haar vriendje was. Maar dat slaat nergens op want hij is haar vriendje niet. Zal hij al weten dat de band is opgeheven? Nu voelt ze pas hoe erg ze het vindt als ze hem nooit meer zou zien. Ze weet niets van hem, niet eens waar hij woont. Het enige wat ze weet is dat hij in de tekenwinkel werkt. Zou hij er vandaag zijn?

Ze rijdt naar het centrum en slaat rechtsaf de straat van de tekenwinkel in. Terwijl ze langsfietst gluurt ze naar binnen. Ze ziet een jongen staan, maar ze weet niet zeker of het Rutger is. Aan het eind van de straat keert ze om en rijdt nog een keer langs. Nu veel langzamer. Ze kijkt naar binnen en dan gaat er een schok door haar heen. Ze kijkt recht in het gezicht van Rutger. Hij ziet haar en komt meteen naar buiten.

‘Hi!’

Julia voelt dat ze knalrood wordt. ‘Ik eh… ik keek of Emma soms in de winkel was. Ze wilde verf kopen.’ Waarom zeg ik niet eerlijk dat ik hem leuk vind? denkt ze.

‘Fijn dat ik je zie,’ zegt Rutger. ‘Ik hoorde het van de band.’

‘Erg hè?’ zegt Julia.

‘Ach,’ zegt Rutger. ‘Je schrikt even, maar misschien is het helemaal niet zo erg.’

Wat? denkt Julia. Je vindt het dus niet erg dat je mij nooit meer ziet.

‘Je moet er even aan wennen,’ zegt Rutger, ‘maar het kan ook positief zijn.’

Positief?

‘Rutger!’ roept een collega.

‘O, sorry, ik moet even iemand helpen. Ik ben zo terug.’

Julia staat daar met haar fiets in haar hand. Hij vindt het positief. Ze weet wel waarom hij dat zegt. Hij moet hebben gemerkt dat zij hem leuk vindt, dat benauwt hem omdat hij niet hetzelfde voor haar voelt. Moet je mij nou zien staan hier, denkt ze. Ik sta toch volkomen voor gek. Ze heeft geen zin om te wachten tot hij terugkomt, het is zo al gênant genoeg. Ze stapt op de fiets en rijdt weg.



‘Als mijn zoon me zomaar in mijn winkel komt opzoeken is er vast iets aan de hand,’ zegt vader als Thijs het kantoortje binnenkomt. ‘Vraag me niet om geld want ik ben blut.’

Thijs zakt op de stoel neer. ‘Eric gaat naar Istanbul verhuizen.’

‘Dat meen je niet!’

‘Zijn pa is gepromoveerd, fijn hè?’

‘Jongen, wat een domper voor je. Je beste vriend. Voor Eric lijkt het me ook niet makkelijk. Wat moet hij straks in Istanbul?’

‘Hij baalt er ook van,’ zegt Thijs. ‘Vooral vanwege de band, hè.’

‘Ja, ook dat nog,’ zegt vader. ‘Jullie zullen uit moeten kijken naar een andere basgitarist.’

‘Dat hoeft niet. Roy stapt er ook uit, de band is opgeheven.’

‘Wat een vervelend nieuws allemaal.’ Vader komt achter zijn pc vandaan. ‘Jij denkt, misschien kan mijn vader me opbeuren, maar ik ben zelf ook niet bepaald in een goeie stemming. Kijk!’ Hij houdt een brief omhoog. ‘Ik krijg geen geld van de bank voor de verbouwing.’

‘Hoezo niet?’

‘Vanwege die nieuwe tent die aan de overkant komt. Ze hebben hún plannen gefinancierd.’

‘Wat heeft dat nou met jou te maken?’

‘Je snapt niet hoe het kan, maar ze hebben exact dezelfde plannen ingeleverd die ik heb bedacht.’

‘Ze zijn je dus voor geweest.’

‘Blijkbaar, maar het heeft ook iets engs. Alsof ze mijn computer hebben gehackt. Het zijn dezelfde plannen, Thijs. Nou ja, ik ga je niet langer hiermee vervelen. Jij hebt je eigen sores. Maar je begrijpt hoe ik me voel. Als ik niet kan verbouwen dan is het einde oefening hier.’

‘Verkoop je magazijn,’ zegt Thijs. ‘Wij repeteren er nu toch niet meer. Het zal echt wel genoeg opleveren.’

‘Daar heb ik al aan gedacht, maar in deze tijd ben ik dat niet zomaar kwijt.’

‘Vraag je rijke vriendin,’ plaagt Thijs.

‘Dat is nou wel het laatste waar ik aan denk.’ Vader staat op. ‘Iets drinken?’

‘Nee, ik ga weer.’ Thijs heeft geen zin om langer te blijven. We kunnen elkaar toch niet helpen, denkt hij. Niemand kan hem helpen. Hij baalt er zo van dat Eric weggaat. Hij weet ook wel dat ze kunnen skypen. En hij zal er echt weleens heen gaan. Maar het wordt toch heel anders.

Zuchtend haalt hij zijn fiets van het slot. Alles zit tegen.

Hij rijdt de straat uit als zijn mobiel gaat. ‘Hi Julia, super-timing. Je mag je broer opvrolijken. Ik zie het allemaal even niet meer zitten.’

‘Ja, zo triest van de band. Ik heb er ook last van en jij raakt Eric ook nog eens kwijt.’

‘En pa zit ook in de problemen. Ik kom net bij hem vandaan. Hij krijgt geen lening voor de verbouwing. Die nieuwe zaak schijnt dezelfde plannen te hebben.’

‘Van wie weet hij dat?’

‘Hij kreeg een brief van de bank. Hij denkt dat ze zijn pc hebben gehackt. Onzin natuurlijk, maar het is ook wel bizar. Pa heeft altijd heel originele plannen. Waar zit je trouwens?’

‘Op een bankje in het park.’ Daarna is het een tijdje stil.

‘Ben je er nog?’ vraagt Thijs.

‘Ja eh, ik ben er nog.’

‘O, hoe is het met ma, is ze al een beetje over de schok heen?’

‘Ja, of nee, toch niet. Ze gaat wraak nemen. Ik ben het er niet mee eens hoor, dat niet.’

‘Wat bedoel je? Gaat ze Astrid killen of zo?’

‘Nee. Ze wordt de manager van die nieuwe fotozaak.’

‘Mama?’

‘Ja, ze heeft paps plannen aan ze doorgespeeld.’





39

Julia loopt gestrest door Emma’s kamer heen en weer. ‘Je moet nu wel naar de tekenwinkel gaan.’

‘Hoezo?’ vraagt Emma.

‘Toen Rutger naar buiten kwam heb ik toch gezegd dat ik jou daar zocht? Hij mag niet weten dat ik voor hem kwam. Het was toch al zo’n afgang.’

‘Ik heb helemaal niks nodig,’ zegt Emma.

‘Dan koop je alleen een tubetje verf, ik betaal wel.’

‘Moet dat nu meteen? Ik heb echt geen zin.’

‘Ja Emma, jij hebt gezegd dat hij op mij viel. Niet dus.’

‘Ik dacht het echt,’ zegt Emma. ‘Je mobiel gaat.’

Julia haalt hem uit haar zak. ‘Rutger!’

‘Nou en.’

‘Ik neem niet op.’

‘Neem nou op!’ roept Emma.

‘Nee! Ik hoef hem niet meer te spreken. Het was daarnet al erg genoeg.’

Emma grist de mobiel uit Julia’s handen, neemt op en zet hem op de speaker.

‘Hi Rutger, met Emma.’

‘O, sorry, wat stom van me, ik dacht dat ik Julia belde.’

‘Die belde je ook, maar ze is er nu even niet.’ Emma gebaart dat Julia stil moet zijn. ‘Waar belde je voor?’ Emma legt haar hand op de mobiel en grinnikt.

‘Ik heb Julia iets te zeggen.’

‘Dat kan je ook tegen mij zeggen hoor, ik geef het wel door.’

‘Nee, dat lijkt me geen goed idee. Wil je vragen of ze me terugbelt?’

‘Kan je het echt niet tegen mij zeggen? Je kan toch wel zeggen of het iets leuks is of iets vervelends?’

‘Je bent wel nieuwsgierig,’ zegt Rutger. ‘Het kan leuk zijn, maar dat hangt ervan af.’

‘Lekker vaag weer. Waar hangt dat dan van af?’ vraagt Emma.

Rutger blijft stil.

‘Nou, ik hoor het al, je zegt niks. Ze belt je wel, oké?’

‘Nee, ik bel helemaal niet!’ roept Julia.

‘Sst…’ doet Emma. ‘Bye Rutger.’ Snel drukt ze hem weg. ‘Idioot! Volgens mij heeft hij je gehoord.’ Emma ligt slap van de lach. ‘Echt weer iets voor jou.’

‘Ik bel hem niet terug,’ zegt Julia. ‘Helemaal geen zin in. Hij wil toch alleen maar weten waarom ik ineens weg was. Hij bekijkt het maar.’



Julia zit op haar kamer. Ze heeft nergens zin in. Als ze zich vroeger zo voelde schreef ze altijd een liedje, maar dat heeft geen zin meer nu de band is opgeheven. Nu ze ook niet meer kan dromen over Rutger is het leven wel heel kaal. Het enige lichtpuntje is dat ze niet meer kwaad is op Thijs. Maar ze mist hem thuis, nu nog erger dan eerst. Toen had ze mam om mee te praten, maar haar moeder belt voortdurend met Louise. Julia wil die gesprekken liever niet horen, daarom vlucht ze maar naar haar kamer. Alles gaat mis, ook haar schoolprestaties zijn een ramp. Het regent onvoldoendes, ze weet nu zeker dat ze dit jaar niet gaat halen.

Haar mobiel gaat. Het is Rutger weer. Ze kan hem toch niet steeds laten bellen? Ze neemt op.

‘Hi Rutger.’

‘Hi Julia, je was ineens weg, we hebben niet eens afscheid kunnen nemen.’

Afscheid nemen? denkt Julia. Lekker vrolijk, dat kan er ook nog wel bij.

‘Laten we samen iets drinken bij Roodkapje,’ zegt Rutger. ‘Ik kom je zo halen, goed?’

Zonder op antwoord te wachten heeft Rutger al opgehangen.

Waarom komt hij haar halen? Ze weet toch wel waar Roodkapje is? Toch wordt ze opgewonden dat Rutger elk moment voor de deur kan staan en ze prutst wat aan haar haar.

Nu Julia naast Rutger fietst vindt ze het toch wel fijn dat hij haar heeft gevraagd.

‘Tof dat je meegaat,’ zegt Rutger.

‘We moeten naar rechts,’ zegt Julia als Rutger rechtdoor rijdt.

‘Sorry,’ zegt Rutger. ‘We moeten eerst nog even langs mijn neef, oké?’

Julia weet niet zoveel te zeggen. ‘Moet je naar zijn huis?’ vraagt ze maar.

‘Nee, naar zijn werk. Mijn neef werkt in de studio van Leonardo Music.’

‘Super!’ zegt Julia. ‘Die albums die daar worden opgenomen zijn tof! Wat doet hij daar?’

‘Van alles,’ zegt Rutger.

‘Het lijkt me gaaf om daar te werken,’ zegt Julia. Thijs moest eens weten waarnaar ze op weg is. ‘Je hebt nooit verteld dat je neef daar werkt.’

‘Ach nee,’ zegt Rutger. ‘Waarom zou ik?’

Julia ziet de studio al liggen. Het staat met grote neonletters op de gevel: LEONARDO MUSIC.

Rutger loopt meteen door naar de vrouw achter de balie.

‘Hallo Rutger, jij komt voor je neef. Je weet de weg.’

Julia loopt met Rutger mee door een gang met links en rechts deuren. Voor een ervan blijven ze staan.

‘Het rode lampje brandt niet,’ zegt Rutger. ‘Dus er zijn geen opnames, we kunnen naar binnen.’ En Rutger doet de deur open.

‘Ah, neef van me. Daar is ze dus. Jij bent Julia, heb ik begrepen.’ Een man van een jaar of dertig steekt zijn hand naar Julia uit. ‘Leonardo.’

Julia’s hart slaat over. Het is Leonardo zelf die haar hand schudt!

‘Je schrikt helemaal. Heeft mijn neef je niks verteld?’

‘Nee.’ Julia is totaal overrompeld.

‘Ah, dus dit is een soort overval. Nou meisje, wij willen jou weleens horen zingen.’ Hij wijst naar twee geluidstechnici. ‘Dat is Joep en daar staat André. Rutger heeft zo over je opgeschept. We zullen zien. We gaan het een en ander opnemen.’

Help! denkt Julia. Als in een roes wordt ze meegenomen naar een aparte ruimte en achter een microfoon gezet. Door het glas ziet ze Leonardo en de twee technici achter de panelen zitten.

‘Julia,’ hoort ze de stem van Leonardo door een speaker. ‘Joep start zo de band. Jij zingt hem in?’ Hij laat de tune van een nummer van Whitney Houston horen. ‘Je kent de tekst?’

Julia knikt. Hij draait de muziek weg.

Julia kijkt naar Rutger. Zijn bewonderende blik geeft haar power. Hij vindt me echt goed, denkt ze.

Zodra de muziek opnieuw start zet ze in. Julia gaat helemaal in het nummer op. Als ze is uitgezongen geeft Leonardo geen commentaar. ‘Nu willen we nog een van je eigen nummers horen,’ zegt hij.

Julia had nooit gedacht dat ze dit zou durven. Het komt door Rutger die maar naar haar blijft kijken. Die blik! Ondanks dat ze weet dat hij niet verliefd op haar is, voelt ze toch vlinders in haar buik.

‘Dank je wel,’ zegt Leonardo niet veel later. ‘De opnames zijn klaar. Ik laat het aan nog wat mensen horen. Zodra ik een reactie heb, bel ik je.’



Boris loopt miauwend achter Thijs aan.

‘Je hebt gelijk, het is etenstijd,’ zegt Thijs. ‘Jij kan er niks aan doen dat mijn moeder zo’n valse streek heeft uitgehaald.’ En hij strooit wat brokjes in het etensbakje.

Hij komt er maar niet uit. Moet hij dit aan zijn vader vertellen of juist niet? Volgens Emma moet hij zich erbuiten houden. Misschien heeft ze wel gelijk. Zijn pa explodeert als hij dit hoort.

De deur van de boot wordt opengegooid. Vloekend en tierend komt zijn vader binnen. Zijn ogen staan woest. Hij smijt zijn tas op de grond en wijst naar Thijs. ‘Jouw moeder!’ buldert hij. ‘Je gelooft nooit wat jouw moeder mij heeft geflikt. Dat vuile, achterbakse kreng wil mijn hele zaak naar de knoppen helpen. Ik weet nu hoe die concurrent aan mijn plannen komt. Dat heeft jouw moeder gedaan. Verdomme!’ Vader trapt een stoel omver. ‘Die teef, dat serpent is daar aangenomen.’

‘Pa, wat erg, ik snap dat je woest bent.’

‘Woest? Ik kan dat wijf wel killen. Maak je geen zorgen, ik doe het niet. Maar ze is ver over mijn grenzen gegaan. Hier gaat ze spijt van krijgen. Ik pak haar terug, en hoe. Beloof me dat je haar niet meer opzoekt. We zijn nu twee kampen geworden, jongen. Het is oorlog. Je kan niet heulen met de vijand, gesnapt?’

Thijs knikt. Als zijn vader eerst maar weer rustig is dan ziet hij wel weer verder. ‘Ik pak die gore trut terug!’ roept vader weer. ‘Ze mocht van mij in het huis blijven wonen, maar dat is definitief voorbij. Ik stem in met de scheiding en ik eis dat het huis wordt verkocht. Dat was het laatste wat ik van plan was, maar nu heb ik geen medelijden meer. Voor mijn part staat ze op straat.’

‘En Julia dan?’

‘Julia komt dan natuurlijk bij ons wonen, dan is dat serpent alles kwijt!’ Hij pakt zijn mobiel en belt zijn advocaat.

‘Zo snel mogelijk!’ hoort Thijs hem zeggen. ‘Het kan me niet schelen of je het druk hebt, die brief ligt daar morgen op de deurmat.’

Thijs gaat naar zijn kamer. De stem van zijn vader bonkt in zijn hoofd. ‘We zijn nu twee kampen geworden…’



‘Wat was dat spannend,’ verzucht Julia als ze tegenover Rutger in Roodkapje zit. ‘Ik had nooit gedacht dat ik dit zou durven.’

‘Je stond daar anders heel stoer,’ zegt Rutger. ‘Alsof je al jaren optreedt, niemand zag dat je het eng vond.’

‘Supertof dat je mij die kans hebt gegeven.’ Julia voelt dat ze rood wordt.

‘Een cola,’ zegt ze als de ober naast hen staat.

‘Doe mij maar een witbiertje,’ zegt Rutger. ‘Ik zit niet elke dag hier met jou.’

Julia lacht verlegen.

‘Julia, als mijn neef met je doorgaat, mag ik dan jouw technische man worden?’

Julia aarzelt. Het lijkt haar niet makkelijk om Rutger steeds om zich heen te hebben. Daarvoor voelt ze gewoon te veel voor hem. Zo meteen heeft hij een vriendin en dan mag ze zeker naar zijn liefdesverhalen luisteren.

‘Mag ik er even over nadenken?’ vraagt ze.

Rutger kijkt teleurgesteld. ‘Natuurlijk mag dat, doe rustig aan.’

‘Proost,’ zegt Julia als de ober hun drankjes heeft neergezet. Was je maar niet zo knap, denkt ze en ze tikt tegen Rutgers glas.

‘Op jouw carrière,’ zegt Rutger.

‘Ook op jou,’ zegt Julia. ‘Dat je maar heel gelukkig mag worden.’

‘Nu even niet.’ Rutger slaat zijn ogen neer. ‘Het meisje waar ik al tijden verliefd op ben wil me niet.’

‘Heeft ze dat gezegd? Wat naar voor je.’

‘Nee, maar ze laat het wel merken.’

‘Ik snap het niet,’ zegt Julia. ‘Ik dacht dat jij iedereen kon krijgen.’

‘Haar niet.’ Rutger neemt een slok van zijn bier. ‘Ze is ook heel bijzonder.’

‘Is ze… is ze mooi?’

‘Jazeker, heel mooi, een beauty, en ze is lief en talentvol. Ze heeft eigenlijk alles. Ja, alles.’

‘Zit ze bij je op school?’

‘Nee, dat niet.’

‘Gelukkig,’ zegt Julia. ‘Want dat is heel lastig. Ik ben ook verliefd geweest op een jongen van mijn klas. Ik zag hem de hele tijd, ook toen hij met andere meisjes ging.’

‘Hoe kan het nou dat hij niet op jou was?’ Rutger speelt met zijn bierviltje. ‘Wel een stommerd.’

Julia lacht. ‘Ik ben er allang overheen. Jij komt er ook wel overheen.’

‘Ze wordt vast beroemd,’ zegt Rutger. ‘Dan zal ik altijd aan haar denken.’

Misschien blijf ik wel altijd aan jóú denken, denkt Julia en ze slaat haar ogen neer.

‘Dat is jouw mobiel,’ zegt Rutger als ze een ringtone horen.

Julia vist haar mobiel uit haar tas. Een onbekend nummer! Ze wordt rood.

‘Met Julia.’

‘Julia, Leonardo hier. Gefeliciteerd, we gaan met je door. We waren het er allemaal over eens: je hebt het in je. Ik maak wel een afspraak voor je met onze zangpedagoog. Er moet nog wat aan je stem worden geschaafd. Maar één ding staat als een paal boven water: jij wordt onze nieuwe singer-songwriter. Daar gaan we voor.’

Julia valt Rutger om de hals. ‘Ik ben door!’

‘Ik wist het! Ik wist dat je hartstikke goed bent.’

Rutger drukt haar tegen zich aan. ‘Ik ben zo blij voor je. Je gaat het helemaal maken, wedden?’

‘Als dat zo is heb ik dat aan jou te danken. Dan zal ik altijd aan je denken.’

‘En ik aan jou.’ Rutger kijkt Julia aan. Zijn gezicht komt dichterbij. Dit kan niet, denkt ze als ze zijn lippen voelt. Daarvoor ben ik veel te verliefd op je. En jij houdt van een ander meisje.

‘Dit wil ik niet.’ Julia wendt haar gezicht af.

‘Eh… sorry,’ zegt Rutger geschrokken. ‘Je hebt gelijk, dit moeten we niet doen. Dat jij deze kans krijgt moeten we vieren.’

‘Natuurlijk moeten we het vieren,’ zegt Julia. ‘Ik trakteer. En eh, ik wil graag dat jij mijn technische man wordt.’





40

‘Ha die Julia!’ Emma’s moeder kijkt verrast op als ze Julia voor de deur ziet staan.

‘Emma is boven, je weet de weg.’

Julia kan niet wachten het goede nieuws aan haar vriendin te vertellen. Ze rent de trap op. Thijs heeft ze al gebeld. Hij reageerde zo lief. Hij was superblij voor haar en ook trots. Julia zwaait de deur van Emma’s kamer open. ‘Je moet me feliciteren!’

Emma is aan het tekenen en legt haar potlood neer. ‘Vertel op.’

‘Ik heb een auditie gedaan bij Leonardo Music en ik ben door!’

‘Nee!’ Emma springt op.

‘Yes yes yes!’ Ze pakken elkaar vast en dansen door de kamer.

‘Hij vond dat ik het in me heb, ik word hun nieuwe singer-songwriter.’

‘O Julia, wat ben ik trots op je! En ik vond het nog zo erg voor je dat de band is opgeheven. Helemaal niet erg dus.’

‘Anders was het misschien nooit gebeurd,’ zegt Julia. ‘Rutger had dit plan al eerder, maar hij vond het niet kunnen tegenover de band.’

‘Rutger?’ Emma trekt Julia naast zich op bed.

‘Rutger heeft dit voor me geregeld. Leonardo is zijn neef. Hij helpt daar vaak in de studio, vandaar dat hij zoveel van techniek weet. Hij belde me vanochtend. Hij is echt een megafan, hij denkt dat ik het helemaal ga maken.’

‘Dan zal je hem nog weleens zien als hij zo vaak in die studio is. Wel lastig voor je.’

‘Ik zal hem nog heel regelmatig zien.’ Julia slaat haar ogen neer. ‘Hij wordt mijn technische man.’

‘Dat meen je niet.’ Emma staat op en gaat voor Julia staan. ‘Dat moet je dus nooit doen. Je gaat toch niet samenwerken met iemand op wie je heel verliefd bent? Wat denk je nou?’

‘Ik weet het, maar hij vroeg het en tja, misschien is het ook stom, maar ik was hem zo dankbaar. En eh… toen heb ik ja gezegd.’

‘Julia, luister, dit gaat je carrière verpesten. Niet doen! Hier ga je spijt van krijgen.’

Julia knikt. ‘Maar ik heb het nu al toegezegd.’

‘Jammer dan, dan zeg je het af. Je gaat gewoon naar hem toe en je zegt dat je het niet wilt. Hoe moeilijk is dat?’

Emma pakt haar portemonnee van haar bureau en kijkt erin. ‘We gaan nu naar de tekenwinkel. Ik wacht op de hoek en jij gaat naar binnen. En als je missie voorbij is dan gaan wij shoppen en dan mag je iets van mij uitzoeken. Omdat ik zo blij voor je ben.’

‘Succes!’ roept Emma als Julia naar de tekenwinkel loopt.

Julia vindt het wel lastig om Rutger teleur te stellen. Maar Emma heeft gelijk. Emma kent me, denkt ze. Het wordt niks als ik steeds met Rutger moet werken. Stom dat ze heeft gezegd dat het goed was, maar ze was ook zo enthousiast. Ze zucht. Hij zal het niet leuk vinden, maar dat is dan maar zo.

Hoe dichter ze bij de winkel komt, hoe meer ze ertegen opziet. Ze telt tot drie, haalt diep adem en stapt naar binnen. Rutger staat achter in de zaak met zijn rug naar de deur vakken te vullen.

‘Hi Rutger!’

Rutger draait zich met een ruk om en kijkt verrast naar Julia. Hij komt meteen naar haar toe.

‘Ik eh… ik moet iets vervelends zeggen,’ begint ze.

‘Leonardo heeft zich toch niet bedacht?’ vraagt hij geschrokken.

‘Nee, Leonardo niet, maar ik heb me bedacht.’

‘Wil je geen singer-songwriter meer worden?’

‘Ja, dat juist heel graag, maar ik denk niet dat het een goed idee is dat jij mijn technische man wordt.’

‘Omdat ik je wilde kussen. Dat was heel stom van me. Ik beloof je dat zoiets nooit meer zal gebeuren.’

‘Toch lijkt het me geen goed idee.’ Julia zucht. Ik kan beter eerlijk zijn, denkt ze. Nu denkt hij vast dat ik een tutje ben dat bang is voor een zoen. ‘Weet je, ik kan je maar beter vergeten.’

‘Hoezo?’

‘Laat maar…’

‘Zeg het me, ik wil dat je het zegt,’ dringt Rutger aan.

‘Goed dan. Eh… hoe zal ik het zeggen. Jeetje, het is ook zo moeilijk. Moet het echt?’

‘Ja.’

Julia trekt gestrest aan haar haar. ‘Ik eh… ik voel hetzelfde voor jou als jij voor dat meisje. Daarom wil ik niet dat we elkaar steeds zien, snap je?’

Rutger kijkt haar aan. Zijn ogen beginnen te stralen.

‘Julia…’ fluistert hij. ‘Jij bent dat meisje.’

Julia ziet de liefdevolle blik waarmee hij haar aankijkt. Je meent het, denkt ze. Je meent het echt. Hij trekt haar naar zich toe. Julia slaat haar armen om zijn hals. Ze voelt zijn lippen op haar lippen. Ze voelt zijn tong haar mond binnengaan. En dan bestaat er niets meer, alleen Rutger en zij.

Een vrouw komt de winkel binnen. Ze ziet de twee en kucht een paar keer. Maar ze gaan zo in elkaar op dat ze het niet eens merken.



Dolgelukkig rijdt Julia naar huis. Het was een topmiddag. Van Emma heeft ze een prachtige sjaal gekregen en zij heeft getrakteerd op brownies met slagroom omdat ze verkering met Rutger heeft.

‘Mam!’ roept ze als ze thuiskomt. ‘We hebben wat te vieren.’

Als ze de kamer binnenkomt kijkt moeder op van haar laptop. ‘Sorry, wat zei je? Ik was er even niet bij met mijn hoofd.’

‘We halen shoarma. Ik word de nieuwe singer-songwriter van Leonardo Music. Ik heb een test gedaan en ze willen met mij verder.’

Het blijft stil.

‘Zeg je niks?’

‘Ja natuurlijk,’ zegt moeder. ‘Singer-songwriter is wel iets voor jou. Mooi hoor!’

‘Mam, het is geweldig! Ik dacht dat je blij zou zijn. Het gaat over mijn toekomst, hoor.’

‘Sorry schat, ik heb net een brief van de advocaat van je vader gekregen. Die gaat over onze toekomst. Die vader van jou heeft geen geweten. Jouw vader is in- en inslecht, dat blijkt nu wel.’

‘Wat is er dan?’

‘Julia, dit is zo shocking. De schoft eist dat we ons huis verkopen. De rotzak laat ons gewoon op straat staan.’

‘Moeten we ons huis uit?’ Julia’s stem slaat over.

‘Ja, lieverd. Het gaat ver, heel ver. Hij wil van zijn hypotheekschuld af en ik kan zijn helft niet ophoesten. Het komt erop neer dat hij ons dakloos maakt. Ja, niet alleen mij, maar ook zijn eigen dochter.’

‘Maar waar moeten wij dan heen?’ Julia ziet spierwit.

‘Ik zal een ander huis moeten kopen, maar hier in deze stad is het voor mij onbetaalbaar.’

‘Dus we gaan ergens anders wonen?’ Julia kijkt haar moeder angstig aan.

‘Daar komt het op neer.’

‘Maar hoe moet dat dan? Thijs en papa en…’ Ze denkt meteen aan Rutger. ‘… en Emma wonen hier. Dat kan je niet maken.’

‘Lieverd, je moet mij niet aankijken. Dit flikt je vader.’

‘Maar mam, dat gaat toch niet, dan raak ik alles kwijt.’

‘Dat is nou precies wat die hufter van een vader wil. Maar van mij is hij nog niet af. Ik rust niet eerder dan dat zijn zaak helemaal kapot is.’

Moeder gaat maar door met schelden en dreigen, maar Julia hoort het al niet meer. Ze gaat naar haar kamer. Alle blijdschap van vandaag is verdwenen. Waar zullen ze terechtkomen? En wanneer ziet ze haar broer dan nog? En hoe moet het met Rutger en haar als ze zo ver weg woont? In paniek belt ze Thijs.

‘Ha zusje,’ roept Thijs vrolijk. ‘Jij bent zeker aan het feesten!’

‘Thijs… Thijs…’ En dan begint Julia te huilen.





41

Thijs raapt een brief van de rechtbank op. Hij wil hem op tafel leggen, maar dan ziet hij dat de brief voor hemzelf bestemd is.

‘Ook dat nog!’ verzucht hij als hij hem leest.

Hij schrikt op van Eric die op het raam klopt.

‘Ik heb foto’s van ons huis in Turkije.’ En Eric staat al binnen en zet zijn iPad aan.

‘Interesseert het je wel?’ vraagt Eric.

‘Sorry,’ zegt Thijs. ‘Ik heb net een brief van de rechtbank gekregen. Precies op de dag dat jij vertrekt wordt de scheiding uitgesproken.’

‘Nou en? Daar hoef jij toch niet bij te zijn?’

‘Dat moet wel. Julia zal ook wel zo’n brief hebben gekregen. We moeten zeggen bij wie we willen wonen.’

‘Wat een gedoe,’ zegt Eric.

‘Het is klote,’ zegt Thijs. ‘Maar laat zien die foto’s. Wauw!’

‘Wel een paleisje, hè?’ zegt Eric. ‘Kijk eens even, dit is het buitenzwembad. Maar we hebben er ook nog een binnen.’

‘Waanzinnig!’ zegt Thijs.

‘En wat vind je hiervan? Vanuit mijn kamer kijk ik zo op de stad. Ik hoef alleen maar op mijn balkon te staan en ik zie de mooie meisjes voorbij komen.’

‘Tof, man,’ zegt Thijs. ‘Dus die hele verdieping is van jou.’

‘Ja, en hier ga jij maffen als je bij me komt logeren.’ Eric wijst een hele grote kamer aan.

‘Shit! Dat zal nog wel even duren,’ verzucht Thijs. ‘Ik heb geen geld om de reis te betalen.’

‘Surprise!’ zegt Eric. ‘Jij mag de hele zomervakantie komen, all inclusive. En mijn pa betaalt je ticket. Cadeautje!’

‘Geintje zeker.’

‘Nee, menens,’ zegt Eric. ‘Mooi alternatief, Terschelling gaat nu toch niet door.’

‘Chill man!’

‘Dat wordt superrelaxed,’ zegt Eric. ‘Eerst ’s morgens een duik in ons zwembad. Daarna een heerlijk ontbijtje in onze megatuin met uitzicht op de Bosporus. En dan de stad in. Istanbul is hot.’

‘Vet!’ Thijs wordt er wel door opgevrolijkt. Hij was al bang dat hij Eric jaren niet zou zien. Maar nu gaat hij er deze zomer al heen.

‘Heb je ook een foto van je nieuwe school?’

‘Ja, van de sportschool. Kijk eens even, hier ga ik elke dag trainen. Ik zal meer hier zijn dan op school. Trouwens, ik kan helemaal niet naar school. In Istanbul moet je in schooluniform verschijnen. Mijn maat hebben ze vast niet.’ Eric laat zijn spierballen rollen.

‘Ik ga je wel missen,’ zegt Thijs.

‘Ja eh, niet te sentimenteel worden.’ Eric klikt de foto’s weg. ‘En waag het niet mij uit te zwaaien. Ik wil geen circus.’

‘Dat dacht ik al, jij knijpt er liever stiekem tussenuit.’ Roy kwam met het idee om met z’n allen naar Schiphol te gaan, maar dat doen we dus maar niet, denkt Thijs.

‘Dus ik mag deze zomer naar Istanbul.’ Thijs geeft Eric een boks.

‘Je mag niet, je móét,’ lacht Eric. ‘Anders laat ik je halen.’

Vet! denkt Thijs. Nadat Eric weg was is hij op de fiets gestapt. Dit moet hij aan zijn vader vertellen.

Thijs ziet het zodra hij komt aanrijden. Dwars over zijn vaders winkelruit zijn grote plakkaten geplakt. ALLES VOOR DE HALVE PRIJS. OPHEFFINGSUITVERKOOP!

Opheffingsuitverkoop? Thijs knalt zijn fiets neer. Nog geen tel later staat hij in het kantoortje van zijn vader.

‘Wat ben jij van plan?’

‘Ja jongen, het is voorbij. Je moeder heeft haar zin. Mijn zaak is kapot. Hier. Dit heeft dat loeder naar mijn hele klantenbestand en al mijn zakenrelaties gestuurd.’

Thijs leest de mail.

Wegens huwelijksproblemen moest ik mij een halfjaar geleden losmaken van onze fotozaak die me zo aan het hart lag, en mijn klanten achterlaten.

Met trots laat ik u weten dat ik vanaf volgende maand weer volop actief zal zijn in de nieuwe fotozaak. U bent van harte welkom om mijn terugkeer in het vak en de feestelijke opening van deze winkel mee te vieren. Ik verheug me erop u te zien. Dit wordt onze nieuwe zaak en dit zijn de plannen.

‘Hier!’ Met een trillende vinger wijst vader op de mail. ‘Hun plannen! Alles wat ík heb bedacht. Het kreng!’

‘Shit!’ Thijs legt de brief weg. ‘Hoe weet je dit?’

‘Een vertegenwoordiger belde me. Ze willen ook niet meer aan me leveren, bang dat ze hun centen niet krijgen. Ik haat dat wijf! Als ze wijs is blijft ze uit mijn buurt.’

‘En nu?’ Thijs kijkt vader vragend aan.

‘Ik krijg geen sterveling meer binnen, jongen. Ik moet de huur van de winkel opzeggen, het magazijn verkopen en we moeten van de boot. Ik kan het niet meer betalen.’

‘Waar moeten wij dan heen?’

‘Naar een huurhuis, dan krijg ik huursubsidie.’

‘Pap, daar zijn lange wachtlijsten voor. Weet je hoelang een jongen van mijn klas bij zijn oma heeft gewoond? Met het hele gezin, anderhalf jaar.’

‘Het gaat mij wel lukken. Astrid heeft connecties. Maar het is toch godgeklaagd wat die moeder van jou heeft geflikt. Dat wijf is helemaal rot vanbinnen. Uit haar buurt blijven, jongen, anders word je nog besmet met haar gif. Ik raad je aan nooit meer een stap in haar huis te zetten.’

‘Jezus, pap!’

‘Het is een drama, maar je weet, je vader is een optimist. We komen erbovenop. Ik ga weer fotograferen. Ik mail de tijdschriften of ze werk voor me hebben. Ik ga fors onder de prijs zitten, dan happen ze wel. Ik hoop voor de zomer nog een aantal opdrachten binnen te halen.’

‘En wie wordt je assistent?’

Vader zucht. ‘Daar zit ik nog over in. Ik heb geen geld om iemand in te huren. Ik heb mijn hoop op jou gevestigd, jongen. Als jij in de zomervakantie in plaats van een baantje mij zou willen helpen, dan redden we het. Je hebt dit jaar geen vakantieplannen, toch?’

Thijs ziet de wanhoop in zijn vaders ogen. ‘Oké pa, I’m your man.’





42

Rutger hoorde het van een jongen die tekenspullen kwam kopen: in Amsterdam wordt een talentenjacht gehouden voor nieuwe singer-songwriters. Rutger heeft Julia meteen gebeld. Hij dacht dat ze razend enthousiast zou zijn, maar ze schrok zich dood.

Het komt ook doordat ze de laatste tijd niet goed in haar vel zit. Sinds ze weet dat ze naar de rechtbank moet, is ze gestrest. En dan heeft ze ook nog de verhuizing. Ze heeft Rutger nog niets over de verhuisplannen verteld, bang dat hij het dan uitmaakt.

Ze heeft nog nooit alleen opgetreden. Het leek Julia zo eng. Mam bood spontaan aan haar te brengen. Julia heeft tot op het allerlaatst getwijfeld. Vannacht pas, toen ze wakker werd, nam ze de beslissing.

‘Ik doe het!’ roept Julia door de telefoon als Thijs zijn mobiel opneemt.

‘Haha, dat dacht ik wel,’ lacht Thijs. ‘Zo’n megakans laat je toch niet lopen? Emma en ik hebben al kaartjes.’

‘Nou ja!’ zegt Julia.

Ook Rutger vindt het super dat ze meedoet. Als hij niet haar vriendje was had ze het nooit gedurfd.

Julia gaat voor de spiegel staan. Ze is tevreden over hoe ze eruitziet. Nog een paar uur en dan staat ze op het podium van Bitterzoet. De angst slaat weer toe. Kan ze het wel? Is het niet veel te spannend voor haar?



‘Stappen jullie maar vast uit,’ zegt mam als de auto voor Bitterzoet staat. ‘Ik zoek wel een parkeerplek.’

Mijn maag! denkt Julia als ze naar binnen gaan. De hal staat vol mensen. Gaan die allemaal naar haar luisteren? Rutger knijpt in haar hand.

‘Je kan het,’ zegt hij zachtjes en hij neemt haar mee naar de balie waarop een bordje staat met INCHECKEN DEELNEMERS. Julia zegt haar naam tegen een man met een lijst en hij streept hem door.

‘Je kan gewoon in de zaal gaan zitten bij je vrienden. Je wordt vanzelf op het podium geroepen,’ zegt hij.

Ze zijn de zaal nog niet in of Thijs stoot haar aan. ‘Kijk eens wie er bij de deur staat?’

‘Shit!’

De anderen zien het ook. ‘Jaap Ooievaar!’

‘Ik wil niets meer met die loser te maken hebben,’ zegt Thijs. Ze weten niet of Jaap hen ziet, maar ze lopen rakelings langs hem.

‘Gadver!’ verzucht Julia. ‘Als ik me nu nog maar kan concentreren.’

‘Niks van hem aantrekken,’ zegt Rutger. ‘Laat die kerel barsten. Je hebt nu toch Leonardo?’

Julia knikt. Het is geweldig dat ze bij Leonardo Music zit. Met de zangpedagoog gaat het super. Julia is al twee keer bij haar geweest en de vrouw is heel tevreden over haar. Maar Julia weet niet hoe het verder moet nu ze gaan verhuizen. Mam heeft wel beloofd haar te brengen, maar wat als ze het opeens te druk heeft met haar nieuwe baan?

Julia kijkt achterom naar de deur. Ze ziet haar moeder en wijst naar de lege stoel die ze voor haar bezet hebben gehouden. Maar mam geeft aan dat ze achterin blijft staan. Julia ziet dat Jaap Ooievaar naar haar moeder kijkt.

‘De smeerlap,’ zegt Thijs als Julia hem erop wijst. ‘Gelukkig maakt hij bij mam geen schijn van kans.’

Julia houdt het bijna niet meer uit van de spanning. Telkens denkt ze dat haar naam wordt afgeroepen maar dan blijkt het toch om iemand anders te gaan.

Eindelijk is het zover. ‘Julia Lankhorst!’ klinkt het door de zaal.

‘Succes!’ Rutger geeft haar nog snel een zoen en Thijs pakt even haar hand. ‘Zet ’m op, zus!’

Trillend stapt Julia het podium op. Ze haalt diep adem. ‘Ik eh… ik begin met een liedje dat ik zelf heb geschreven,’ kondigt ze aan.

Ze pakt haar gitaar en begint te spelen. De eerste akkoorden zijn nog wat weifelend, maar dan gaat ze in het lied op. Drie nummers moet ze zingen. Zodra ze is uitgezongen wordt er enthousiast geklapt. Rutger en Thijs fluiten op hun vingers.

‘Het was vet,’ zegt Rutger als ze op haar plaats zit.

‘Supergaaf, zus!’ zegt Thijs.

‘Nog beter dan anders.’ Emma slaat een arm om haar vriendin heen. ‘Je hoort dat je zangles hebt.’

Julia kijkt naar haar moeder. Die staat met Jaap Ooievaar te praten. Zo te zien hebben ze een leuk gesprek.

Er volgen nog twee optredens en dan is het voorbij.

De organisator bedankt de deelnemers. Hij vond het niveau heel hoog. ‘En de rest laat ik aan de managers en de producenten in de zaal over,’ zegt hij.

‘Zeker aan Jaap Ooievaar,’ fluistert Julia.

‘Als hij je zou vragen, zou je het dan doen?’ wil Thijs weten.

‘Nooit van mijn leven,’ zegt Julia beslist. ‘Die creep vertrouw ik never nooit meer.’

Ze gaan naar de bar om iets te drinken.

‘Proost!’ zegt Julia.

‘Je hebt het toch maar geflikt,’ zegt Rutger. ‘Heel stoer en ik vond jou de beste, eerlijk waar.’

Een man stapt op Julia af. ‘Mag ik me even voorstellen, ik ben Harold Zegers, de producent van Bridge. Wij zijn bezig met de opnames van de jeugdfilm Dream on girl. Ik heb je horen zingen en ik wil je vragen of jij onze titelsong wilt zingen. En een klein rolletje wilt spelen in de film. Ik was erg onder de indruk van de magie die jij op het podium creëert.’

Julia moet er helemaal van bijkomen. Ze heeft de producent net haar gegevens gegeven. ‘Ik mag de titelsong zingen!’ juicht ze.

‘Wauw! Wat een knaller!’ zegt Thijs.

‘Dat vragen ze niet zomaar.’ Rutger geeft haar een kus. ‘Had ik gelijk of niet, jij bent steengoed, schatje.’

‘“Dream on” wordt vast een hit,’ zegt Emma. ‘Bij mij op school heeft iedereen het erover.’

‘Als het een hit wordt ben je in één klap beroemd,’ zegt Rutger.

Om het te vieren hebben ze loempiaatjes besteld. Thijs en Rutger bestellen nog een cola. Julia wil het aan haar moeder vertellen, maar ze ziet haar nergens.

Die vreselijke Jaap Ooievaar is gelukkig weg. Ze was al bang dat hij naar haar toe zou komen. ‘Ik ga mama zoeken,’ zegt ze.

Julia kijkt nog een keer de zaal rond. Als ze haar moeder niet ziet neemt ze een kijkje in de hal en bij de bar. Dan komt ze langs een kamertje waarvan de deur openstaat. Even aarzelt ze maar dan kijkt ze toch naar binnen. Haar hart slaat over. Daar, tegen de muur, staat haar moeder te zoenen met Jaap Ooievaar.

Op de terugweg in de auto stoot Thijs Julia aan.

‘Mam,’ zegt Julia. ‘Weet je wie er ook was? Jaap Ooievaar.’

‘Jaap Ooievaar?’ Mam kijkt in haar achteruitkijkspiegel naar Julia. ‘Jammer dat ik die niet heb gezien. Wat had ik die man graag toegesproken. Hij heeft jullie zo laten vallen. Wie gaat er nou zo met jonge enthousiaste mensen om? Toen ik het hoorde was ik giftig. Weet je nog wat ik zei toen hij contact met jullie had gezocht? Jullie waren zo blij, maar ik vroeg me af of die man wel deugde.’

Thijs en Julia kijken elkaar aan.

‘We wilden hem nog aanwijzen,’ zegt Julia.

‘Had het gedaan,’ zegt moeder. ‘Ik had die vent graag de huid vol gescholden. Het is toch een schandaal, die man heeft geen moraal. Die mag nooit meer met jonge mensen werken.’

‘We konden hem niet aanwijzen,’ zegt Thijs, ‘want jij was ineens weg.’

‘Ik ben je gaan zoeken,’ zegt Julia. ‘En eh… toen zag ik jou met een man.’

Mam wordt knalrood. ‘Sorry, het was een spontane flirt. Na al die ellende met jullie vader eindelijk een sympathieke vent. Ik voelde me tien jaar jonger. We stonden te praten en ik voelde een klik. Dat gebeurt mij niet zo gauw.’

‘Hebben jullie een date?’

Moeder kucht blozend. ‘We hebben alleen telefoonnummers uitgewisseld.’

‘Nou,’ zegt Thijs. ‘Als hij belt kun je hem vertellen wat een loser hij is.’

Moeder kijkt achter zich. ‘Wat bedoel je?’

‘Ja mam, je hebt met Jaap Ooievaar gezoend.’

‘Wat wil je, Rutger,’ zegt moeder als ze weer in hun woonplaats zijn. ‘Zal ik je bij je fiets afzetten of moet ik je naar huis brengen?’

‘Graag bij mijn fiets,’ zegt Rutger. ‘Dat is handiger.’

‘Dan stap ik ook uit,’ zegt Julia. Ze kijkt op haar mobiel en ziet een onbekend nummer.

‘Met Julia.’

‘Dag Julia, Giel Beelen hier van het programma De surprise van vandaag van NPO 3FM. We hebben jou vanmiddag horen optreden en we zouden je volgende week graag in ons programma hebben.’

Julia is zo overdonderd dat ze niets weet te zeggen.

‘Het gaat om een kort gesprekje en een optreden van vijf minuten. Je gegevens heb ik al gekregen. Ik stuur je een officiële uitnodiging per mail.’

‘Ik mag naar de radio!’ juicht Julia als ze heeft opgehangen.

‘Kind!’ zegt moeder. ‘Wat fantastisch!’

‘Ik ga met je mee,’ zegt Rutger.

Julia hoort een piepje. ‘Yes! Een afspraak met de filmproducent in de studio. Het gaat dus echt door!’

‘Vet!’ zegt Thijs. ‘Mijn zus wordt beroemd. Ik ben beretrots op je.’

‘Jongens,’ zegt moeder, ‘we zijn er, maar ik mag hier niet stoppen, dus vliegensvlug de auto uit.’

Rutger en Julia stappen snel uit.

Terwijl Julia naar Thijs, Emma en haar moeder zwaait krijgt ze weer een appje. Wij zijn hier supertrots op je!

‘Ik tril helemaal,’ zegt Julia als ze bij Rutgers fiets staan. ‘Het is begonnen, liefje. Ik krijg een beroemde vriendin.’ Hij pakt Julia’s gezicht tussen zijn handen en kust haar.

Julia pakt zijn hand. ‘Nu heb ik alles wat ik wens. Een lief vriendje, mijn muziek, alleen…’

Rutger strijkt met zijn vinger over haar neus. ‘Je ouders gaan scheiden.’

Julia knikt. ‘Maar het ergste, het allerergste vind ik nog dat mijn broer ergens anders woont. Ik mis hem zo.’

Rutger denkt na. ‘Waarom ga jij niet bij hem wonen?’

Even is het stil. Julia slaat haar ogen neer. Natuurlijk heeft ze er zelf ook aan gedacht. Helemaal nu ze gaan verhuizen.

‘Het kan niet,’ zegt ze. ‘Ik kan mam gewoon niet in de steek laten.’

‘Ik snap het wel.’ Rutger drukt haar tegen zich aan. ‘Het is heel lief van je,’ fluistert hij in haar oor. ‘Daarom ben ik ook zo dol op je, omdat je zo lief bent.’

Julia en Rutger kussen weer. Ze moeten allebei lachen als ze zien hoe laat het is.

‘Ik breng je thuis.’ Eindelijk haalt Rutger zijn fiets van het slot.

Terwijl Julia achterop springt, krijgt ze nog een appje. ‘Het Staatsblad wil een interview!’ roept ze boven het geraas van een vrachtwagen uit.

Rutger doet zijn arm naar achteren. Julia vlijt zich tegen zijn rug. Maar tegelijk wordt ze bang. Hij weet nog niet dat ze gaat verhuizen. Nu niet aan denken, zegt ze tegen zichzelf.

‘Hè? Jullie huis staat te koop,’ zegt Rutger als hij voor Julia’s huis stopt.

Julia wist dat de makelaar zou komen, maar het bord had ze nog niet gezien. Nu moet ik het wel vertellen, denkt ze.

Ze springt van de fiets af. ‘Ja, door de scheiding moeten we eruit.’

‘Shit!’

‘En ik weet nog niet waar we naartoe gaan. Misschien wel een eind hiervandaan.’

‘Balen.’

Zie je wel, denkt Julia. Nu maakt hij het vast uit.

‘Ik snap dat je dit niet wilt,’ zegt ze.

‘Hoe bedoel je, dit niet wilt?’

‘Een vriendin die zo ver weg woont.’

‘Liefje, al verhuis jij naar de maan, ik kom naar je toe.’

Dan gaat haar mobiel. ‘Jaap Ooievaar!’

‘Neem op!’ zegt Rutger.

Julia zet haar mobiel op de speaker.

‘Ha Julia, meisie, ik heb je vanmiddag gehoord en je snapt het al, ik ga je groot maken. Proficiat. Jouw droom gaat uitkomen. Hoe vind je dat? Ik zet alles meteen in gang voor een album. Zo doe ik dat meestal niet, ik werk altijd met een contract, maar dit komt helemaal goed. We hebben haast. Ik ga meteen aan de slag en als ik alles heb geregeld en de afspraken van het traject staan, dan bel ik je. Je hoeft me nu niet te bedanken, dat komt later.’

Voordat ze heeft kunnen reageren heeft hij al opgehangen. Rutger kijkt haar verschrikt aan. ‘En Leonardo dan?’

‘Je denkt toch niet dat ik het doe?’

‘Maar hij gaat alles in werking zetten,’ zegt Rutger. ‘Wanneer vertel je het hem dan?’

‘Weet ik het,’ zegt Julia. ‘Nou mag hij even voelen hoe het is als je wordt bedrogen.’ Ze belt meteen Thijs.

‘Thijs, Jaap Ooievaar wil mijn manager worden. Hij begon over een album en ik heb hem lekker in de waan gelaten.’

‘Niks toegezegd?’

‘Nee, natuurlijk niet. Hij vroeg niet eens of ik het wilde.’

‘Vet zus, die pakken we terug.’

‘Maar wanneer zal ik zeggen dat ik het niet wil?’

‘Nooit,’ lacht Thijs. ‘Dat mag mam doen, ze heeft zijn nummer.’





43

Thijs schrikt wakker van gebonk op zijn raam.

‘Thijs!’ klinkt het buiten. Shit! Daar heb je Julia en Roy! Hij heeft zich verslapen en hij rent naar de deur.

‘We staan al een kwartier op de brug te wachten,’ zegt Roy. ‘Je mobiel staat uit. We dachten: we gaan maar even kijken, en dan lig je nog te maffen!’

‘Sorry!’ zegt Thijs. ‘Zijn we nog op tijd?’

‘Schiet nou maar op,’ zegt Julia. ‘Anders is Eric al op Schiphol.’

Ze heeft gisteravond nog megalang met Thijs aan de telefoon gehangen. Het was al over enen toen ze ging slapen. Thijs vindt het ook heel erg dat ze gaat verhuizen. Waarschijnlijk wordt het een dorp ongeveer twintig kilometer van hun oude huis. Rutger maakt er geen punt van. ‘Ik koop wel een scooter,’ zei hij. Maar Julia heeft het er heel moeilijk mee. Ze vindt het al zo naar dat Thijs niet meer bij haar woont, maar straks zit ze nog een heel eind van hem vandaan ook. En voor Emma is het ook lastig.

Thijs houdt zijn hoofd onder de kraan, poetst zijn tanden en schiet in zijn kleren. Vijf minuten later fietsen ze weg.

‘Doorrijden,’ zegt Roy. ‘We hebben mazzel als we het halen.’

Ze racen langs het kanaal.

‘Hij is er nog!’ roept Thijs als hij Eric voor zijn huis ziet staan.

‘We zouden geen afscheid nemen,’ zegt Eric als hij hen ziet.

‘Doen we ook niet,’ zegt Roy. ‘We zeggen je alleen gedag.’

‘Moet dat nou per se?’ Eric kijkt hen aan.

‘Eric, de taxi komt er zo aan,’ roept zijn vader. ‘Als je nog naar binnen moet, moet je het nu doen. Ah, daar is hij al.’

Ze geven de ouders van Eric keurig een hand. Thijs kijkt naar zijn vriend. Daar sta je dan met je spierballen en je six-pack, denkt hij. ‘Nou gast.’ Thijs geeft zijn vriend een hug. Hij ziet de tranen in Erics ogen. ‘See you!’

‘Bye man,’ zegt Roy. ‘We gaan je gruwelijk missen.’

Eric pakt Julia vast en dan stapt hij in de auto en rijden ze toeterend weg.

‘Balen!’ Thijs moet ook slikken.

‘We kunnen wel meteen door naar school,’ zegt Roy als ze wegfietsen.

‘Wij moeten straks naar de rechtbank,’ zegt Julia.

‘Wat moeten jullie daar nou?’

‘Die fokking scheiding, weet je nog?’ zegt Thijs. ‘Dat gezeik. We moeten zeggen bij wie we willen wonen.’

‘Sterkte dan,’ zegt Roy en hij slaat rechtsaf.



Julia ziet er als een berg tegenop om naar de rechtbank te gaan. Als ze straks terugkomt is de scheiding definitief. Mam zegt er niet veel over, alleen maar dat ze pap niet wil zien.

Julia is nog nooit in een rechtbank geweest. Het lijkt haar eng. Nu moet ze hardop uitspreken dat ze voor mam kiest, waar pap bij is. Ze heeft het de laatste dagen al zo vaak voor zich gezien hoe het zal zijn. Ze moet vast huilen als Thijs zegt dat hij bij pap blijft wonen.

‘Ben je zover?’ Moeder steekt haar hoofd om Julia’s kamerdeur. Mam ziet er vermoeid en verdrietig uit. Totaal anders dan toen ze met Jaap Ooievaar had gezoend. Die loser heeft mam nog gebeld voor een date. Julia hoorde mam tegen hem tekeergaan. Ze zei dat die zoen de grootste vergissing van haar leven was. En dat Julia er niet over peinsde met hem in zee te gaan. Hij schrok er heel erg van dat hij uitgerekend met haar moeder had staan zoenen en hij hing snel op.

‘Kom meis,’ zegt moeder. ‘Het is niet leuk maar het moet nou eenmaal. Dit heb je aan je vader te danken. Als het aan mij had gelegen hadden we het samen geregeld, maar hij stelt zich op als een echte hufter. Nu moet de rechter eraan te pas komen!’

Julia knikt alleen maar.

‘Wat een groot gebouw,’ zegt Julia als haar moeder de auto voor het gerechtshof parkeert. Wie had nou gedacht dat ze hier ooit voor de scheiding van hun ouders naar binnen zouden moeten? Thijs staat hen buiten op te wachten.

‘Goed dat je er bent, jongen.’ Moeder geeft Thijs een knuffel.

‘Papa is al naar binnen,’ zegt hij.

Julia voelt dat ze wat wankel op haar benen staat. Thijs merkt het en slaat een arm om haar heen als ze naar binnen gaan. Ze worden een wachtruimte in gestuurd. Pap zit aan de ene kant van de kamer naast zijn advocaat en de advocaat van mam zit aan de andere kant. Niemand zegt iets. De spanning is om te snijden.

Gelukkig duurt het niet lang voordat iemand hen komt halen. ‘De zaak Lankhorst, u mag meekomen.’

Julia beeft als ze de rechtszaal in gaat. Ze mogen plaatsnemen op een soort tribune die voor een lange tafel staat. Drie rechters komen de zaal in en nemen plaats achter de tafel. Julia kijkt maar naar haar ouders; ze gunnen elkaar geen blik waardig.

De advocaten van hun ouders ruziën over alimentatie, eigendommen, de omgangsregeling en het huis. Julia en Thijs kijken elkaar aan. Beiden hebben ze hetzelfde verdrietige gevoel: de twee mensen van wie ze het meest in de wereld houden, hebben elkaar de oorlog verklaard.

‘En dan nu de beide kinderen,’ zegt de rechter. Ze moeten om beurten vertellen wat de scheiding voor hen betekent. Julia is zo gestrest dat ze geen woord kan uitbrengen. Thijs knijpt in haar hand en dan gaat het weer.

‘Het is heel erg,’ zegt Julia. ‘Ik moet nu ook verhuizen omdat ons huis wordt verkocht. En dan moet ik van school. En ik mis mijn broer, dat vind ik nog het allerergst.’ Ze kijkt Thijs aan.

Thijs weet alleen maar te zeggen dat hij het klote vindt. De tranen lopen over zijn wangen. Hij zoekt steun bij zijn ouders, maar die kijken met woedende blikken voor zich uit.

‘Julia,’ vraagt de rechter. ‘Bij wie wil jij wonen?’

Julia haalt diep adem. ‘Bij mijn moeder.’

‘En jij, Thijs?’

Thijs denkt aan de mooie jaren die ze met elkaar hadden toen ze nog in één huis woonden; de muziek die ze samen maakten; de feestjes die ze gaven. Nooit hebben ze elkaar verraden. Toen Julia merkte dat hij spijbelde heeft ze niets tegen hun ouders gezegd. Ze kwamen altijd voor elkaar op, ook bij hun vrienden. Hij mist Julia, net als Julia hem. Zij is de enige die hij nog kan vertrouwen.

‘Zeg het maar?’ dringt de rechter aan.

Thijs kijkt naar Julia en dan spreekt hij het uit: ‘Ik ga weer bij mijn moeder wonen.’





Deze ebook licentie is jouw eigendom en kan gelezen worden op een Mac, pc of laptop, e-reader, tablet en/of mobiele telefoon.

(Door)verkopen, verspreiden (sub)licenseren, verhuren, leasen of op een andere manier overdragen van enig recht in of op deze licentie of dit eBook, danwel reproduceren, uitgeven, uitzenden of op enige andere manier beschikbaar stellen van dit digitale bestand aan een 3de partij is ten strengste verboden.

Dit bestand is voorzien van een watermerk met informatie die jou aanmerkt als de eigenaar van de licentie om misbruik voorkomen.

Veel leesplezier!





