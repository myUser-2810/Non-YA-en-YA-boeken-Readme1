Superhelden.nl





Marcel van Driel





Superhelden.nl





De Fontein





www.defonteinkinderboeken.nl





Voor Tanja: de liefde van mijn leven.

En voor mijn zonen Daniel en Charlie: de echte superhelden.





© 2011 Marcel van Driel

Voor deze uitgave:

© 2011 Uitgeverij De Fontein, Utrecht

Omslagafbeelding: Getty Images

Omslagontwerp: Wil Immink Design

Grafische verzorging: Text & Image, Gieten

Rap op p.22 © D-Luzion

Alle rechten voorbehouden. Niets uit deze uitgave mag worden verveelvoudigd, opgeslagen in een geautomatiseerd gegevensbestand, of openbaar gemaakt, in enige vorm of op enige wijze, hetzij elektronisch, mechanisch door fotokopieën, opnamen of enige andere manier, zonder voorafgaande schriftelijke toestemming van de uitgever.

ISBN 978 90 261 3232 2

NUR 283, 284





I


IRIS





Superhelden.nl


Het was ver na middernacht en de slaapkamer was pikkedonker. Iris lag op haar buik op bed, haar laptop voor zich opengeklapt. Het scherm gaf haar gezicht afwisselend een blauwe en een rode gloed.

Haar vingers dansten over het toetsenbord en overstemden de muziek die zachtjes uit de speakers klonk.

Opeens hoorde ze planken kraken en een deur opengaan. De gordijnen wapperden door de plotselinge tocht en lieten de maan naar binnen schijnen.

‘Ik weet dat je daar staat,’ zei Iris. Ze keek niet op, maar speelde door.

‘Weet je ook hoe laat het is, hoe oud je bent, hoe laat je morgenochtend op moet en hoeveel tijd je nog hebt om te slapen?’ vroeg haar moeder.

‘Kwart over een, dertien, halfzeven, vijf uur en een kwartier,’ antwoordde Iris zonder aarzelen.

‘Je bent onmogelijk,’ zei haar moeder en ze stapte de slaapkamer binnen. Ze klikte het licht aan. ‘Wat ben je aan het doen?’

‘Online game, Superhelden.nl. Heeft Justin doorgestuurd.’

‘O? Wanneer?’

‘Paar weken geleden.’

Iris draaide het scherm een kwartslag zodat haar moeder mee kon kijken. Haar ogen moesten even wennen aan het felle licht.

‘Dat ben ik,’ zei ze en ze wees naar het poppetje op het scherm. Een overbodige opmerking, want net als zijzelf had de avatar rood haar dat ver over haar schouders hing. Alleen de sproeten had ze niet na kunnen maken. Haar avatar werd beschenen door een lichtgevende bol die boven haar door de virtuele grot bewoog en om beurten blauw en rood werd.

‘Griezelig,’ zei haar moeder. ‘Kun je ook nog wat doen, of alleen rondlopen?’

‘Ja, je hebt steeds puzzels en valstrikken. Ik kom net uit een doolhof, zie dit level ook voor het eerst, moet nu uitzoeken wat hier de bedoeling is.’

‘Misschien moet je daarnaartoe?’ Haar moeder wees naar een berghelling die Iris nog niet gezien had. Ze stuurde haar poppetje de juiste kant op.

‘Een berg in een grot. Raar,’ zei haar moeder.

‘Ja, je moet er maar opkomen,’ antwoordde Iris afwezig. Haar moeder aarzelde even en vroeg toen: ‘Mailt je broer je vaker?’

Iris haalde haar schouders op. ‘Soms, maar na dit spel heb ik niks meer gehoord. Hij zei dat hij in Frankrijk zat.’

‘Ja, ik hoorde het.’

Haar moeder en haar broer hadden knallende ruzie gehad en Justin was woedend vertrokken. In het begin mailde hij nog wel, maar nu had Iris al tijden niets meer van hem gehoord.

‘Ga je zo slapen? De vakantie is afgelopen, morgen moet je weer vroeg op.’

Iris knikte. Haar moeder maakte aanstalten om de slaapkamer te verlaten, toen ze zei: ‘Over superhelden gesproken, kun jij jouw superkracht even inzetten? Ik loop me rot te zoeken naar mijn autosleutels en ik heb geen idee waar ik ze heb neergelegd.’

Iris sloot heel even haar ogen en wandelde in gedachten door het huis, om te kijken of ze de sleutels ergens had zien liggen.

‘In de badkamer, naast je elektrische tandenborstel. Vreemde plek, hoor.’

‘Ik snap nog steeds niet hoe je dat doet. Ik wou dat ik een fotografisch geheugen had.’

‘Er zijn anders dingen die ik graag zou willen vergeten, mam.’

‘Ja, dat begrijp ik. Maar Iris?’

‘Ja, ja, ik ga slapen.’

Ze draaide haar laptop weer terug en ging verder met de game.

Haar avatar bevond zich op een eiland dat de makers Pala hadden genoemd. Eigenlijk zat ze eronder, want alle levels waren ondergronds. Iris wandelde door de gigantische grot naar de bergheuvel in het midden en liep vervolgens het pad op naar boven.

Vanaf de top keek ze uit op het doolhof dat zeker de helft van de grot besloeg. Ze zag nu pas dat de gangen samen de letter S vormden. Van Superhelden, uiteraard. Tijdens het spelen had ze niet op de vorm gelet, alleen op de weg. Iris volgde met haar vinger de route op het beeldscherm. Dat ging een stuk sneller zo. Maar het was ook minder leuk.

Ze keerde haar avatar en bestudeerde de plek waar ze terecht was gekomen. Een weide die de gehele top bestreek, met in het midden een vervallen gebouw. Het was een ruïne van een – in verhouding – klein kasteel. De wanden en muren waren bedekt met een witte substantie, net als de ingang.

‘Gatver,’ mompelde Iris, nauwelijks verstaanbaar. Hoe nu verder? Terug naar het doolhof? Nee, dat was vast niet de oplossing. Misschien dat er aan de andere kant van het gebouw nog een ingang was?

Een rondje rond het kasteel leverde niets op. Ze moest dus toch het witte spul voor de ingang verwijderen. Maar hoe?

Iris liep terug naar de rand van de heuvel. Misschien had ze ergens een pad gemist? Net toen ze het op wilde geven om toch eindelijk te gaan slapen, hoorde ze gedreun uit de speakers komen. Met een plof landde er een dikke zwarte spin naast haar avatar. Het beest was meer dan twee keer zo groot als zij en had acht reusachtige poten.

O ja, en het kwam op haar afrennen.

De muziek, die tot nu toe bescheiden op de achtergrond was gebleven, zwol aan. Iris zette het op een lopen; ze moest maken dat ze hier wegkwam.





Ripley, Maine, USA


Alex was de enige op de weg. Volgens de kentekenplaat kwam zijn bestelbus uit de Amerikaanse staat Maine, maar achterin had hij nog zeven andere nummerborden liggen die stuk voor stuk iets anders beweerden. Hij reed de bus met vaste hand door de nacht en lette erop dat hij nergens de maximumsnelheid overtrad. In Amerika werd immers veel strenger gecontroleerd dan in Engeland, waar hij oorspronkelijk vandaan kwam.

Eigenlijk popelde hij om het gaspedaal tot de bodem in te drukken en door de bochten te scheuren als zijn grote held Michael Schumacher. Hij miste de snelheid, de adrenaline. Maar vanavond hield hij zich gedeisd, hij wilde de missie niet in gevaar brengen.

De missie zat naast hem. Ze heette Olina, was dertien jaar en kwam uit Hawaï. Als ze zou slagen, ging ze van level 3 naar level 4 en was ze bijna een Superheld, net als hij. Als ze zou falen...

Daar dacht hij liever niet aan.

Alex was zestien jaar, de wettelijk toegestane leeftijd waarop je in de Verenigde Staten mag autorijden. Niet dat hij zich vaak stoorde aan wat legaal was of niet. Zo stal hij zijn eerste auto uit een showroom in Londen, op klaarlichte dag, onder de ogen van de eigenaar. Hij was toen elf jaar oud, de auto was een Porsche.

Dat waren nog eens tijden.

Inmiddels was hij opgegroeid tot een lange, slanke jongeman met sluik blond haar, dat half over zijn ogen viel. Ogen waarmee hij normaal gesproken dwars door mensen heen keek, maar die nu gericht waren op de weg voor hem.

In Maine werd geen belastinggeld verspild aan lantaarnpalen, zoveel was duidelijk. Het enige licht kwam van zijn koplampen en het schaarse schijnsel van de maan.

Alex wierp een blik op het meisje naast hem. Ze zat kaarsrecht in de passagiersstoel en keek strak voor zich uit. Ze had de hele reis nauwelijks meer dan drie woorden gezegd.

Het meisje had een donkerbruine, bijna pikzwarte huid, een scherp contrast met haar ogen, die felblauw waren. Net als Alex was ze gekleed in een spijkerbroek met daaroverheen een vest. Maar waar hij had gekozen voor All Stars liep zij op Doc Martens. Ook zwart, uiteraard.

Het was fijn om weer even uit uniform te zijn.

Alex draaide zijn raampje open en liet de nachtwind binnen.

‘Heb je er last van als ik de radio aanzet?’ vroeg hij. Olina schudde haar hoofd.

Alex drukte net zolang knoppen in tot hij hiphop hoorde – in de Verenigde Staten heb je voor elke muzieksmaak een eigen kanaal. Even later vulden beats en raps de bus.

‘Ik geloof niet dat ik ooit eerder een donker meisje met blauwe ogen heb gezien,’ zei Alex. Hij moest zijn stem verheffen om boven de muziek en het geluid van de motor uit te komen.

‘Europese voorouders volgens mijn moeder,’ antwoordde Olina, ‘mét blauwe ogen.’ Haar Engels klonk zangerig, heel anders dan zijn eigen Britse accent.

‘Maar je hebt toch wel eens eerder zwarte mensen gezien?’ voegde ze er half serieus aan toe. Alex schoot in de lach.

‘Ik denk dat ik als blanke in de minderheid was in Soho,’ zei hij.

‘Soho, New York? Je klinkt niet Amerikaans.’

Alex schudde zijn hoofd. ‘Londen. Geboren en getogen. En jij komt van Hawaï.’ Het was geen vraag. Hij wist alles van haar. Waar ze woonde, dat ze een zusje had, wat haar gave was. Hij had haar bestudeerd tijdens haar training – onopgemerkt uiteraard. Superhelden en kandidaten hebben zelden contact met elkaar.

‘Honolulu,’ antwoordde ze, ‘Olina is een Hawaïaanse naam. Het betekent uitbundig.’

Alex haalde zijn voet even van het gaspedaal. Uitbundig. Daar was vanavond weinig van te merken.

‘Ik ben de beschermer van de mensheid,’ zei hij. ‘Tenminste, dat is de betekenis van Alex. Mijn vader heeft mij vernoemd naar Alexander de Grote.’

‘En ben je dat?’ vroeg het meisje.

‘Wat?’

‘De beschermer van de mensheid?’

Zonder zijn ogen van de weg te halen antwoordde hij: ‘Vanavond ben ik de beschermer van Olina.’

De eerste glimlach van de avond verscheen op haar gezicht. ‘I like that.’

Met haar dertien jaar was Olina aan de jonge kant voor een Superheld. Maar uniek was ze niet. Het spel werd gespeeld én gewonnen door kinderen van alle leeftijden, over de hele wereld. Het was dat Mr. Oz een minimumleeftijd van twaalf jaar had ingesteld, anders had Pala nog voller gezeten met kandidaten.

‘Ben je nerveus?’ vroeg hij.

Olina schudde haar hoofd.

Tuurlijk wel, dacht Alex. Je bent óp van de zenuwen. ‘Het is een simpele klus, niks om je zorgen over te maken,’ stelde hij haar gerust. ‘Wij zorgen ervoor dat ze naar buiten komt. Jij hoeft alleen maar met haar te praten. Dat is toch jouw gave? Mensen overtuigen?’

Ze knikte: ‘Mmm, als ik iets zeg, gelooft iedereen mij. Ik kan de zon overtuigen langzamer te gaan, als ik dat wil.’

Dan ben ik waarschijnlijk immuun, dacht Alex, want ik geloof er niets van.

Op de radio begon D-Luzion te rappen over superhelden.

‘Dat zijn wij,’ zei Alex en hij knikte naar de radio. ‘We kunnen misschien niet vliegen of een auto optillen met onze blote handen, maar wij zijn de nieuwe superhelden. Stuk voor stuk zijn we ergens de beste in.’

‘Oké.’ Olina knikte. Ze aarzelde even en vroeg toen: ‘Vind je deze... muziek... echt goed?’

‘Sure, wil je dat ik het afzet?’

‘Graag... hiphop is zo agressief. Ik raak er een beetje gestrest van.’

‘Tuurlijk, geen probleem,’ zei Alex. In zijn gedachten was hij minder mild: als ze hier al gestrest van raakte, hoe moest ze dan de rest van de avond doorkomen? Om het nog maar niet te hebben over de echt gevaarlijke missies.

Hij snoerde D-Luzion de mond. De stilte werd meteen opgevuld met het tsjirpende geluid van krekels.

‘Thanks,’ verzuchtte Olina, en hij zag hoe ze iets ontspande.

Alex knikte en nam een scherpe bocht. Ze passeerden een bord waarop stond: RIPLEY, POPULATION: 452. Hij minderde vaart en reed op zijn gemak het dorpje in.

‘Maar 452 inwoners?’ vroeg Olina verbaasd.

‘Het is een van de kleinste dorpen in Amerika,’ zei Alex. ‘Maar zelfs hier hebben ze internet en spelen ze Superhelden.’

Superhelden. Het spel waar het allemaal mee begonnen was. De reden waarom hij midden in de nacht rondreed met een dertienjarige kandidaat, om weer een nieuwe speler op te pikken.

‘Weet je zeker dat je dit wilt?’ vroeg Alex, meer bezorgd om de missie dan om haar.

‘Ik heb niet veel keus, hè?’ antwoordde Olina en ze raakte onbewust de chip in haar hals aan.

‘Nee, niet echt,’ gaf Alex toe. Hij reed ruim onder de maximaal toegestane snelheid Main Street binnen. Veiligheid voor alles, ook al was er geen sheriff te zien. Hij wilde niet dat ze aangehouden werden of – nog erger – dat de bus werd opengemaakt.

Ripley was een typisch Amerikaans plaatsje. Een paar simpele huizen stonden aan weerszijden van de slecht onderhouden weg. De meeste bewoners waren zo te zien al naar bed, al brandde er achter sommige ramen nog licht. Alex parkeerde de auto op een plekje tegenover Bill’s Diner (Today’s Special: Fried Chicken) en ramde met zijn vuist op het tussenschot achter hem. ‘We zijn er!’ gilde hij.

Olina rammelde aan haar deur.

‘Kinderslot, sorry,’ zei Alex en hij grijnsde schaapachtig. ‘Orders van Mr. Oz.’

‘Ik ga er echt niet vandoor, hoor,’ zei Olina enigszins verongelijkt. Alex haalde zijn schouders op, stapte zelf uit en liep om de bus heen om haar portier open te maken. Op de zijkant van de bus werd reclame gemaakt voor verse bloemen.

‘Kom, ik weet niet hoeveel tijd we nog hebben,’ zei hij en hij liep door naar achteren. Hij opende de achterdeur en sprong de laadruimte in. Hij stak zijn hand uit naar Olina en hielp haar galant naar binnen.

‘Doe alsjeblieft die klotedeuren dicht, wil je soms dat de hele buurt ons ziet?’ klonk een schorre stem uit het binnenste van de bus. Een meisje met lang haar in een oversized band-shirt kwam overeind uit haar fauteuil. Ze duwde Alex moeiteloos opzij en trok de deur met een knal dicht.

‘En dit charmante wezen,’ zei Alex, die in het geheel niet van zijn stuk leek gebracht, ‘is Marthe. Maar iedereen noemt haar Fiber.’

‘We noemen hem allemaal Eikel, maar alleen als hij er niet bij is,’ zei Fiber. ‘Als hij er wel bij is, noemen we hem Meneer Eikel.’ Ze ging weer in haar stoel zitten.

Olina staarde naar de enorme hoeveelheid apparatuur in de bestelbus. Geen plek leek onbenut: de wanden waren behangen met beeldschermen en tegen de achterkant stond een heel bataljon aan computers te zoemen.

‘Het systeem draait op een aparte energiecel,’ legde Fiber uit, ‘het is volledig onafhankelijk van de accu van de bus. De antenne zit verborgen in de wand en staat in direct contact met onze eigen satelliet.’

‘Fiber is onze hacker, én het eerste meisje dat Superhelden uitspeelde.’

‘Ik speelde het niet uit, ik kraakte het, ik own het spel...’

‘Yeah, dat is waar. Fiber komt uit een gehucht in Polen waar niemand ooit van gehoord heeft. Ze had er waarschijnlijk de enige computer van de hele buurt.’

Het meisje draaide zich half om in haar luxe stoel en antwoordde sarcastisch: ‘Ik bouwde computers voor het hele dorp toen jij nog niet wist aan welke kant van de weg je moest rijden, makker. O, wacht, dat weet je nog steeds niet.’

Olina bespeurde geen greintje Pools accent bij het meisje, wel een gebrek aan smaak. Haar ogen waren pikzwart opgemaakt. Op haar T-shirt stond in grote letters BEHEMOTH geschreven. Door haar wenkbrauw, onderlip en oren zaten piercings, de ene nog groter dan de andere.

‘In Polen schijnen alle hackers eruit te zien als goths,’ verklaarde Alex. ‘Ze lopen daar een paar jaar achter op de Verenigde Staten, waar alle nerds dik zijn en een bril dragen. Au!’ De schop die hij tegen zijn enkels kreeg was bepaald niet zachtzinnig. Het was Olina niet duidelijk of de twee zaten te dollen of dat ze echt een hekel aan elkaar hadden.

‘Kom, dan laten we je onze nieuwste kandidaat zien.’

Alex wees Olina op het grootste beeldscherm, dat in het midden van de bus aan de wand hing. Op het scherm was een donkerharig meisje in een virtueel gevecht verwikkeld met een spin.

‘Hoe heet ze?’

‘Geen idee, online noemt ze zichzelf Tijgerwelpje.’

‘Ik herinner mij dit level,’ zei Olina. ‘Ik werd doodsbang van dat beest.’

‘Het is maar een spelletje,’ antwoordde Alex.

Maar dat was het natuurlijk allang niet meer.





Opgepikt


Het is maar een spelletje, vertelde Iris zichzelf terwijl ze naar de gore kop van de spin staarde. Het beest was zo groot als een huis en leek op een vuilniszak waar iemand acht poten in gestoken had.

‘Kun je wel tegen kleine meisjes,’ mompelde ze, ook al wist ze dat het beest haar niet kon horen.

De spin leek niet gemaakt door iemand die zich erg had verdiept in arachniden. Het beest had weliswaar acht poten, maar ze zaten niet allemaal op de juiste plek en de huid was veel te glad.

Ze liet haar avatar in de richting van het kasteel rennen. De spin kwam haar meteen achterna. Waar moest ze naartoe? Terug naar het doolhof was geen optie, maar wat dan wel?

Iris kwam overeind en ging rechtop op bed zitten. Ze zette haar laptop op schoot en liet haar avatar rondjes rennen om het kasteel, met de spin op haar hielen.

‘Wat is haar gave?’ vroeg Olina.

‘Wiskunde,’ antwoordde Fiber. ‘En ze is een fokking genie,’ voegde ze er bewonderend aan toe. ‘Maar ja, dat zijn we natuurlijk allemaal.’

Olina voelde zich helemaal geen genie. Maar Fiber had gelijk, iedereen die het spel won had een gave, een talent. Haar kracht was mensen overtuigen. En vanavond mocht zij laten zien wat ze kon.

‘Hoe ver is ze nu?’

Zonder op of om te kijken antwoordde Fiber: ‘Ze gaat nu het kasteel in.’

Alex sperde zijn ogen open van verbazing. ‘Jezus, ze is snel! Toen we van Pala vertrokken moest ze nog aan het doolhof beginnen! Hoelang heeft ze er in totaal over gedaan? Vijf weken?’

‘Vier weken, zes dagen, twee uur en...’ Fiber wierp een blik op de tijd onder aan haar scherm, ‘zes, nee, zeven minuten.’

‘Dat is snel?’ vroeg Olina, die er zelf veertien weken over had gedaan.

‘Dat is verdomme een record,’ beaamde Fiber.

‘Het kasteel,’ zei Olina. ‘Dat was moeilijk. Daar heb ik drie dagen over gedaan.’

‘Zij gaat er geen drie dagen over doen, kan ik je verzekeren,’ zei Fiber.

‘Het is al wel laat,’ merkte Olina op, ‘denk je dat ze doorgaat? Misschien wacht ze tot morgenochtend?’ Er klonk een klein beetje hoop door in haar stem.

‘Yeah right,’ antwoordde Alex meesmuilend, ‘vlak voor het einde zeker. Stopte jij?’

Olina schudde haar hoofd. Ze had haar moeder wijsgemaakt dat ze ziek was.

‘Ben je er klaar voor?’ vroeg Alex. Olina knikte. Ze was er klaar voor, meer dan hij kon weten.

‘Mooi, dan rij ik je naar haar toe.’ Hij maakte aanstalten om de laadruimte van de bus te verlaten. Olina reageerde verbaasd: ‘Kan ik er niet naartoe lopen? Het is toch vlakbij?’

Alex schudde zijn hoofd. ‘Nee, sorry. Mr. Oz... Dit is je eerste missie, het is niet de bedoeling dat ik je uit het oog verlies.’

‘Alsof ik ergens anders naartoe kan in dit gat,’ zei Olina bitter. ‘452 inwoners, weet je nog?’

‘Dat kan wel zijn, maar instructies zijn instructies. Ik kan niet –’

‘Alex,’ onderbrak Olina hem, ‘ik ben bang, doodsbang, oké? Ik heb drie maanden opgesloten gezeten op een tropisch eiland, ik heb een chip in mijn nek die mij vergiftigt als ik ervandoor ga. Ik word geacht een meisje over te halen rustig mee te komen. Dat gaat mij niet lukken als ik trillend als een schoothondje bij haar aanklop! Ik heb even tijd nodig om tot mezelf te komen, ik heb de wandeling nodig om me te focussen op de opdracht, ik heb de afstand nodig om van hier naar daar te komen, begrijp je?’ En ze tilde haar hand op, die inderdaad beefde als een rietje. ‘Ik ben goed, heel erg goed, in wat ik doe, maar niet op commando! Ik heb even de tijd en de stilte nodig om mijn ding te kunnen doen.’

Ze zag aan zijn gezicht dat hij twijfelde en zei: ‘Alex, kun je mij zien op dat ding?’ Ze wees naar het beeldscherm. ‘Kunnen jullie mij daarop volgen, via de chip?’

Alex gebaarde naar Fiber, die razendsnel een toetsencombinatie aansloeg. Linksboven in het scherm verscheen een kaart met daarop twee gekleurde lichtjes.

‘Het rode ben jij,’ zei Fiber en ze wees naar het stipje. ‘Het groene is Tijgerwelpje.’

‘Alex, je ziet precies waar ik ben. Ik kan nergens anders naartoe dan naar het huis en weer terug.’

Olina gaf hem enkele seconden om een beslissing te nemen.

‘Oké dan, maar geen woord tegen Mr. Oz!’ Die laatste opmerking was voor Fiber bedoeld. Olina had Mr. Oz alleen virtueel ontmoet en dat wilde ze graag zo houden. Haar leven was al ingewikkeld genoeg.

Alex schoof een la open en haalde er een mobieltje uit.

‘Hier,’ zei hij, ‘deze werkt als een iPhone, maar heeft onze eigen apps. De routeplanner staat nu ingesteld op haar adres. Hij moet je er feilloos naartoe kunnen brengen. Ik sms je als ze het laatste level gehaald heeft. Op dat moment sturen we haar naar buiten.’

Olina knikte en nam het mobieltje aan. Het ding was lichter dan ze had verwacht. Op het schermpje was hetzelfde kaartje te zien als op de muur, inclusief de groene stip van Tijgerwelpje.

‘Olina, als iemand je aanspreekt, dan –’

‘Maak je geen zorgen,’ antwoordde Olina, ‘dan lul ik me er wel uit.’

Een fractie van een seconde bleef het stil, toen proestten Alex en Fiber het tegelijkertijd uit, verrast door haar grofheid.

‘Dat gaat goed komen,’ grinnikte Alex.

O ja, dacht Olina. Dat gaat het zeker.

Ze verliet de bus via de achterkant. Alex wachtte tot ze uit het zicht verdwenen was en sloot de deur achter haar.

‘Ze is goed,’ zei Fiber.

‘We zullen zien,’ mompelde Alex. ‘Een tiener midden in de nacht overhalen om mee te komen... Ik weet niet of ze het in zich heeft.’

‘Alex, ze bespeelde je net als een fokking instrument. Je deed precies wat zij wilde. Je liet haar gaan, tegen je eigen gevoel in, tegen Mr. Oz’ expliciete instructies in. Ze is goed.’

Het duurde even voordat het kwartje bij Alex viel.

‘O, bollocks. Wat denk je dat ze gaat doen, Marthe?’

‘Wat iedereen doet, Alex: vechten of vluchten.’

‘Ze vlucht niet,’ antwoordde Alex. Hij klonk niet heel erg overtuigd.





Niets is wat het lijkt


Iris was ervan overtuigd dat het rotsblok hoog genoeg was. Daarom liet ze haar avatar op en neer dansen en hoonde: ‘Hé, jij daar! Ja, jij met die acht poten! Struikel je nooit over jezelf?’

De spin stopte midden in zijn beweging en liep tergend langzaam op de virtuele Iris af.

‘Is dat nou lastig schoenen kopen, met acht van die poten?’ vroeg Iris. ‘Zijn daar speciale schoenenwinkels voor? ScasPin-o?’

De spin hief de wanstaltige kop op en staarde Iris met acht uitdrukkingsloze ogen aan.

Handig, dacht Iris. Hij kan niet bij mij en ik kan hier niet weg. En ik moet het kasteel in zien te komen.

Even overwoog ze om de laptop nu toch echt dicht te klappen, maar toen opende de spin zijn bek en produceerde een vuurbal. Iris had nog net de tijd om zich van het rotsblok af te werpen.

De bal miste haar avatar op een pixel.

Iris drukte wild een paar toetsen in en zette het op een rennen.

Het was op het nippertje. De spin hield zich niet meer in, maar volgde Iris in een bloedstollend tempo. Ondertussen spuugde het monster vuurballen alsof ze in de aanbieding waren.

Olina volgde op haar gemak de route op haar mobieltje. Ze genoot van de frisse lucht en van de vrijheid. Voor het eerst in drie maanden bevond ze zich weer buiten. Nu was het de kunst om uit handen van Alex en Mr. Oz te blijven.

Olina rapte zachtjes de tekst van D-Luzion voor zich uit:

Wees bevreesd als je mij ziet staan.

Angsthazen

jaag ik schrik aan.

Flow enger dan een horrorfilm.

M’n stijl is vet, noem het overgewicht.

De buurtgek kan niet tippen aan dit.

Kraak me maar af, stelletje losers.

Wat jij denkt is niet boeiend.

Het maakt niet uit hoe ze me noemen.

Door je geklets sta ik sterker

in m’n schoenen.

Even deed het pijn,

net een schop tegen een rotsblok.

Maar ik kom er altijd bovenop

en daar ben ik trots op.

Meer dan een superheld.

Meer dan een superheld.

Ze hield wél van rap. Het was niet het enige waarover ze gelogen had vanavond: haar zogenaamde onzekerheid, haar stress, het was allemaal onderdeel van haar plan. Ironisch genoeg had de training op Pala haar alleen maar geholpen om haar emoties nog beter onder controle te houden.

Met zelfverzekerde tred naderde ze het huis. Het scherm gaf aan dat ze haar bestemming had bereikt. Olina was benieuwd hoelang ze moest wachten voordat Tijgerwelpje het laatste level had uitgespeeld.

Voor de garage stonden twee auto’s, een suv en een slanke sportwagen waar TIGER GT op stond. Vast van de vader van het welpje, dacht Olina. Grappig.

Ze sloop naar de voorkant en tuurde door de halfgeopende gordijnen naar binnen. De kamer was strak ingericht met moderne meubels, waarop Chinese vazen stonden. Ook aan de muur hingen oosterse schilderijen. De grond lag bezaaid met speelgoed: poppen, kleertjes, een bal. Zo te zien had Tijgerwelpje ook nog een klein zusje.

Olina liep om het huis heen. Het was een vrijstaande woning, zoals de meeste huizen in het dorp. 452 inwoners. Over een uur was er eentje minder.

Achter in de tuin stonden een schommel en een klimrek. Een roze robot met kristallen hartjes en een fiets lagen op de grond.

Absoluut een klein zusje.

Olina zag licht van boven komen. Op hetzelfde moment begon haar mobieltje te piepen. Ze haalde het uit haar achterzak en las het binnengekomen sms’je: ‘Ze is bijna bij Mr. Oz!’

Olina typte terug: ‘Volgens mij zit ze op zolder.’ Het duurde niet lang voordat ze antwoord kreeg: ‘Oké. We sturen haar naar beneden zodra ze het laatste level uitgespeeld heeft. Ze is echt waanzinnig snel!’

Vuurbal!

Iris wist ineens wat ze moest doen.

Ze positioneerde haar avatar tegen het web voor de ingang van het kasteel. Ze was even bang dat ze zou blijven plakken, maar het witte spul was net rubber en veerde terug.

Iris wachtte geduldig af.

De spin kwam de hoek om met trage pas, zijn acht ogen waren op het meisje gericht.

Iris zette zich schrap achter haar laptop.

De spin boog zijn kop naar voren en spuwde een vuurbal. Precies op dat moment bewoog Iris haar vingers op het toetsenbord en haar roodharige avatar dook weg.

Het vuur raakte het web. Het rubber vatte vlam en Iris was blij dat het spel geen geur kende. Ze rende door de nagloeiende opening het kasteel in, op de hielen gevolgd door de spin.

Gehaald!

Olina stond met haar handen boven haar ogen en tuurde naar het verlichte raam op zolder. Schiet nou op! Ik heb niet de hele nacht, dacht ze.

De komende minuten moest ze alles goed timen. Ze had een kans, één kans, maar dan mocht er absoluut niets misgaan. Ze haalde diep adem en sloot enkele tellen haar ogen. Haar handen trilden niet meer, ze hadden alleen maar getrild omdat ze had gewild dat ze trilden.

Iris klapte haar laptop dicht, maar niet voordat ze de game had gesaved. Ze wierp een blik op de wekkerradio. Vier uur.

Vier uur?!

Dat ging een zware ochtend worden...

Een ringtone klonk door de nacht. Olina vloekte en zette het geluid snel uit. Ze keek om zich heen, maar niemand leek het gehoord te hebben.

‘Had je dat ding niet op stil kunnen zetten!’ siste ze.

Alex negeerde haar: ‘Ze heeft het voor elkaar. Het is echt ongelofelijk, Olina, twintig minuten! Twintig minuten! Fiber had gewed dat ze er minstens de hele nacht over zou doen!’

‘En nu?’

‘Mr. Oz zegt haar naar het raam te komen. Als het goed is, moet je haar zo kunnen zien.’

‘Oké,’ antwoordde Olina, ‘blijf aan de lijn, Alex, ik kijk of ze... oh damn...’

‘Wat? Wat is er? Olina? Praat tegen me!’

Olina staarde naar boven, waar een klein meisje uit het raam hing. Ze had kort zwart haar en een Aziatisch uiterlijk. Het meisje zwaaide enthousiast, maar Olina was te verbouwereerd om te reageren. Ze had iemand van haar eigen leeftijd verwacht, maar dit, dit was een...

‘Wat is er, Olina?!’ klonk Alex’ stem door haar mobieltje.

‘Het is een kind, Alex,’ stamelde Olina. ‘Het is nog maar een kind.’

‘We zijn allemaal kinderen, Olina, dat is het hele punt. We zijn –’

‘Ze is hooguit zeven, Alex... Misschien acht...’

‘Wat? Maar dat is onmogelijk, Mr. Oz zou nooit... Twaalf jaar is het minimum...’

‘Ik bel je zo terug, Alex.’ Olina drukte het gesprek weg en keek opnieuw omhoog. Breed lachend zwaaide het meisje naar haar. Aarzelend zwaaide Olina terug.

‘Wat heb ik gewonnen?’ gilde het meisje door de nacht.

Kanapapiki!

Haar plan was simpel geweest. Ze moest het meisje overhalen om mee te komen, door te vertellen dat haar prijs in het busje lag. Ondertussen zou Olina met haar ouders gaan praten, zo luidde haar opdracht. Maar dat was ze niet van plan, ze ging ervandoor. Tegen de tijd dat Alex en Fiber haar zouden missen, hadden ze hun handen vol aan de gloednieuwe kandidaat.

Maar wat nu? Ze kon geen zevenjarig meisje laten ontvoeren – ze kon het niet! – zelfs niet als ze daar haar eigen leven mee zou redden.

Olina nam een beslissing. Ze borg het mobieltje op in haar achterzak en greep de roze robot van de grond. Met een enorme zwaai wierp ze het ding van zich af, door de ruit van de huiskamer heen. Het glas vloog met veel kabaal aan gruzelementen. Ze keek naar boven en zwaaide ten afscheid naar het meisje. ‘Lawe i ka ma’alea a ku’ono’ono,’ prevelde ze, wat Hawaïaans was voor: Word ergens heel erg goed in.

Op de tweede verdieping ging een lamp aan.

Tijd om te gaan.

Olina haalde de mobiele telefoon weer uit haar zak en belde 911.

‘Hallo? Ik wil een inbraak melden.’ Ze gaf de agent het adres en hing op toen hij om haar naam vroeg. Daarna gooide ze het mobieltje in de bosjes, zodat Fiber zou denken dat ze nog bij het huis was.

Olina zwaaide nog een keer naar het verbouwereerde kind en verdween in de nacht, voordat er groot alarm zou worden geslagen.





Tijgerwelpje


YunYun had een alarminstallatie gebouwd die haar waarschuwde als een van haar ouders onverwacht naar zolder kwam. Zodra iemand een voet op de eerste tree zette, ging er boven een heel zacht belletje. Ze had dan precies twaalf seconden om het computerscherm uit te zetten en zich onder het bureau te verstoppen.

Haar vaders computer stond op een wankel tafeltje. YunYun had een boek onder de wiebelpoot gelegd. Zelf zat ze in haar pyjama op een paar kussens op de bureaustoel. Zo kon ze precies bij het toetsenbord.

Ze werd moe. Niet zo gek, ze was ook al twee uur aan het spelen. Maar stoppen deed ze niet, niet nu ze al zo ver was gekomen.

De puzzel met het web was snel opgelost. Even blijven staan, wachten tot de spin vuur spuwde en wegwezen. YunYun liet haar avatar door de opening het kasteel in rennen. Hij leek op haar: klein van stuk, met kort, donker haar en amandelvormige ogen.

YunYun liep een kamer in die versierd was met doodshoofden. Een muur was onderverdeeld in vakjes. Negenenveertig, zag ze in een oogopslag. Sommige vakjes bevatten gekleurde stenen. Ze klikte op een steen, die prompt van plaats verwisselde met een andere. Een doodshoofd schoof het scherm uit.

Aha, dacht YunYun. Dat snap ik.

Iris droomde over een spin met het hoofd van haar broer. ‘Doe mij na, Iris!’ gilde haar broer. ‘Doe wat ik doe!’ Daarna rochelde hij een vuurbal tevoorschijn.

‘Ga weg, Justin,’ mompelde Iris in haar slaap. ‘Jij moest zo nodig weg uit Nederland, laat ons dan nu ook met rust! Au revoir.’

YunYun loste de schuifpuzzel in twintig minuten op. Er opende zich een deur die YunYun niet eerder had gezien. Door het open raam klonk een ringtone. Routineus bestuurde YunYun haar poppetje en liep de volgende ruimte in.

Het was een schitterende zaal. De vloer en de muren waren bezaaid met kleine groene steentjes die geel licht weerkaatsten vanuit het midden van de zaal. Zelfs van achter haar beeldscherm was YunYun onder de indruk. Ze bewoog haar avatar aarzelend in de richting van het licht.

‘LI WEN YUN,’ galmde een metalige stem door de speakers. ‘WELKOM OP PALA. MIJN NAAM IS MR. OZ.’

YunYun legde haar handen op het toetsenbord en tikte ‘Hallo’ in. Ze liet haar poppetje doorlopen naar de reuzentroon waarboven een lichtgevend gezicht zweefde. Het had alleen ogen en een mond, verder niets.

Ze vond het een beetje eng.

‘JE BENT DE JONGSTE WINNAAR OOIT,’ sprak het gezicht. ‘DE JONGSTE EN DE SNELSTE. JE GAAT EEN BIJZONDERE TOEKOMST TEGEMOET.’

‘Dat zegt mijn moeder ook altijd,’ typte ze in.

‘JE MOEDER HEEFT GEEN IDEE, LI WEN YUN. MR. OZ WEL.’

‘Heb ik iets gewonnen?’ typte YunYun. Als je een spel uitspeelde, kreeg je meestal een prijs, een medaille of zo. Ze hoopte maar dat Mr. Oz haar niet brutaal zou vinden.

‘DAT HEB JE,’ echode de stem door de ruimte. ‘KIJK MAAR EENS NAAR BUITEN.’

Even was YunYun in de war en zocht ze een raam in de spelwereld waardoor ze naar buiten kon kijken. Maar de zaal was afgesloten aan alle kanten en bevatte alleen de deur waardoor ze naar binnen was gekomen.

‘HET ZOLDERRAAM, LI WEN YUN.’

Niet-begrijpend gleed YunYun van haar stoel af en liep naar het raam. Ze klom op een kruk en schoof het gordijntje opzij. Ze opende het raam en keek naar beneden, waar een donkere mevrouw stond te bellen.

YunYun zag haar lippen bewegen, maar kon niet horen wat ze zei. Ze gooide het raam nog wat verder open en zwaaide.

De mevrouw keek haar verschrikt aan. YunYun zwaaide nog een keer en deze keer beantwoordde de mevrouw aarzelend haar groet.

‘Wat heb ik gewonnen?’ gilde YunYun. Ze vergat even dat haar ouders nog sliepen.

YunYun keek verbaasd toe hoe de mevrouw in de tuin haar robot van de grond pakte. Ging ze hem repareren? Was dat haar prijs? Haar vader was er met de grasmaaimachine overheen gereden. Haar moeder wilde dat ze de robot weggooide (robots zijn niet voor meisjes), maar dat deed ze niet.

Toen gooide de mevrouw de robot door de ruit. Overal klonk lawaai van glas. Daarna belde ze kort, voordat ze haar mobieltje in de struiken wierp en ervandoor ging.

YunYun begon heel hard te huilen. Haar moeder zou woest op haar zijn!

Achter haar verdween de smaragden zaal van het beeldscherm, maar YunYun zag het niet.

In Nederland sliep Iris onrustig en droomde van spinnen.

Op het platteland van Maine zagen alleen de koeien hoe Olina ervandoor ging.





Olina ontsnapt


‘Ze is ervandoor.’

‘Wat bedoel je?’ Paniek klonk door in Alex’ stem. ‘Wie is ervandoor?’

‘Olina. Haar mobieltje zegt dat ze nog bij het huis is, maar haar chip verplaatst zich. Ze gaat ervandoor, ze heeft haar telefoon achtergelaten.’ Fibers stem vertoonde geen enkele emotie.

‘Ze vlucht?’

‘Wat wil je dat ik doe?’ Fiber wachtte geduldig af, met haar hand op de muis en haar ogen gericht op het knipperende lichtje.

‘Wat nu? We pikken haar op natuurlijk!’

‘En het meisje? Tijgerwelpje? Die heeft ze vast niet meegenomen.’

Bloody hell, hij was haar vergeten!

‘Hoe kan ze in hemelsnaam zeven zijn, Fiber?’

‘Kan niet,’ antwoordde Fiber. ‘Absolutely fokking onmogelijk. Mr. Oz selecteert niet onder de twaalf.’

‘Dus Olina loog?’

‘Je weet hoe overtuigend ze kan zijn, Alex. Die bitch heeft je van begin af aan bespeeld.’

‘Je hebt gelijk, ze probeert ons op een dwaalspoor te brengen. Oké, dit is wat we doen.’ Hij voelde de kalmte terugkomen. Hij wist wat zijn volgende actie zou zijn.

Olina stopte met rennen. Ze had een plek gevonden van waaruit ze niet te zien was. Niet vanaf de weg en niet vanuit een van de huizen.

Onderweg waren overal lichten aangegaan en hoorde ze stemmen. Iedereen waarschuwde hier elkaar, net als op Hawaï.

Ze knielde neer en stroopte haar sok naar beneden. Daar had ze het lemmet van een keukenmes verborgen. In haar cel had ze het lemmet heen en weer gebogen tot het brak.

Nu was het moment gekomen om het te gebruiken. Ze had het elke avond geslepen, tot het vlijmscherp was.

Olina deed haar trui uit en scheurde er een van de mouwen van af. Daarna pakte ze een tak van de grond en stak die tussen haar tanden. Met haar rechterhand wreef ze over haar hals, totdat ze de bobbel had gevonden waar de chip zat. Ze sloot haar ogen en bracht haar ademhaling terug tot normaal. Daarna beet ze zo hard als ze kon in het hout en zette het mes zonder dralen in haar huid.

Het was de ergste pijn die ze ooit gevoeld had. Ze was ooit eens uit een boom gevallen en had daarbij haar enkel gebroken, maar dit was erger. En het allerergste was dat het allerergste nog moest komen.

Ze dwong zichzelf zich te concentreren op haar hand, die rondwroette in haar hals, op zoek naar de chip. De chip die elke seconde doorgaf waar ze zich bevond. De chip met het vergif dat vrijkwam als ze probeerde te ontsnappen.

Haar vingers zaten nu zeker een centimeter in haar vlees en Olina voelde hoe ze duizelig werd. Als ze nu niet snel...

Ja, ze had hem te pakken! Met alle macht rukte ze het ding uit haar lichaam. Voor het eerst verloor ze haar beheersing en ze begon te gillen. De tak viel uit haar mond op de grond. Haar tandafdrukken stonden diep in het hout.

De chip glipte uit haar vingers. Olina zakte onderuit. Blind van de tranen en de pijn tastte ze naar haar mouw. Zo strak als ze kon knoopte ze het ding rond haar hals en drukte de stof op de wond. Zo bleef ze enkele seconden zitten. Ze probeerde op te staan, maar verloor meteen weer haar evenwicht. Het duurde even voordat ze weer rechtop kon staan. Wankelend strompelde ze naar de dichtstbijzijnde boerderij.

Het kostte haar vijftien minuten om de voordeur te bereiken. Tegen die tijd was ze zo verzwakt dat ze ineenzonk voordat ze kon aanbellen.

Alex stond verborgen achter een groepje bomen tegenover Tijgerwelpjes huis. In de deuropening stond het meisje tussen haar ouders in. Ze staarde bedroefd voor zich uit. Haar vader, een kleine blanke man in een ochtendjas, sprak met een politieman die zo uit een Amerikaanse film weggelopen leek: snor, cowboyhoed, pistool in zijn holster. Af en toe vroeg hij iets aan het meisje, dat enkel nee schudde.

Haar moeder – Chinees en gekleed in een kimono – keek boos en had haar dochter stevig vast bij de bovenarm, alsof ze bang was dat ze weg zou lopen.

Het meisje kwam tot ongeveer halverwege haar middel en leek inderdaad geen dag ouder dan zeven. Olina had dus toch de waarheid gesproken!

Alex haalde zijn eigen mobieltje uit zijn zak en drukte op het S-icoon. Het hoofd van Mr. Oz verscheen op zijn scherm, opgebouwd uit lichtgevende pixels.

‘ALEX.’ De stem was mechanisch en werd gevormd door een spraaksynthesizer. Het deed Alex steeds denken aan een Dalek, een robotwezen uit Dr. Who, een sf-serie die hij vroeger altijd keek.

‘Sir, we hebben een probleem. Twee problemen, om precies te zijn.’

‘VERTEL.’

Alex somde kort de situatie op.

‘ZE IS ZEVEN?’

‘Anders is het een vijftienjarige dwerg,’ zei Alex. Toen Mr. Oz niet reageerde: ‘Ja, ik weet het zeker, zeven, hooguit acht jaar.’

‘PIK OLINA OP. VERGEET HET KLEINTJE.’

‘Fiber is naar haar op zoek,’ zei hij snel, in een poging de situatie te redden. ‘Olina heeft haar telefoon weggeworpen, we volgen nu de chip. Fiber heeft haar in het vizier, we gaan haar vinden, meneer.’

‘Nee, dat gaan we niet,’ klonk een meisjesstem achter hem. Alex draaide zich om en staarde in het lijkbleke gezicht van Fiber. Ze opende haar hand en liet een bebloede chip zien.

‘Die bitch wist precies wat ze deed.’

‘Mr. Oz,’ sprak Alex in zijn mobieltje, ‘ze... ze is ervandoor. De chip is... Ze heeft hem eruit gehaald.’

Hij haalde even diep adem.

‘We gaan haar zoeken, meneer. Ze kan nooit ver weg zijn. Er moet een bloedspoor zijn, ik –’

‘GO AWAY! LEAVE!’ zei Mr. Oz.

‘Weggaan?’ stamelde Alex, ‘Maar we kunnen nog –’

‘VERTREK NU!’

De verbinding werd verbroken.

Alex staarde naar Fiber. Van haar gewoonlijke bravoure was weinig meer over. Zij waren samen verantwoordelijk geweest voor de missie. Ze hadden samen besloten Olina haar gang te laten gaan. Ze wisten dat ze allebei diep in de shit zaten.

Fiber legde haar hand op Alex’ arm.

‘Kom. Niks meer te doen hier. We moeten wegwezen voordat we gepakt worden.’

John woonde alleen op de boerderij. Nadat zijn vrouw bij hem was weggegaan, had hij zijn politiescanner in de slaapkamer neergezet. Daar luisterde hij naar wanneer hij niet kon slapen, wat ongeveer elke nacht was. Hij las een beduimelde pocket in bed en luisterde ondertussen met een half oor naar de scanner. Een bericht over een inbraak bij de Li’s trok zijn aandacht. De inbreker had een ruit kapotgegooid en was vermoedelijk op weg naar het oosten.

John hoorde een geluid van buiten komen. Hij legde zijn boek weg en greep onder het bed naar Buddy. Buddy was zijn honkbalknuppel. Hij had als kind de naam in het hout gebrand met een hete spijker. De B stond verkeerd om.

Nog in zijn pyjama opende John zijn voordeur, met de honkbalknuppel klaar in zijn hand. Ergens hoopte hij dat hij de inbreker hier zou tegenkomen. Hij had altijd al een keer willen zeggen: ‘Maak kennis met mijn vriendje Buddy.’

John had duidelijk te veel films gezien.

Voor de deur lag een donker meisje. Bloed gutste uit haar nek van onder een provisorisch aangelegd verband. Bij het zien van het meisje liet John zijn knuppel op de grond vallen en boog zich over haar heen. Hij tilde haar bewegingloze lichaam van de grond en droeg haar voorzichtig naar binnen.

Zijn pyjama zat al snel onder het bloed. Net toen hij het meisje op de bank wilde leggen, opende ze haar ogen en begon te schreeuwen: ‘Speel het spel niet! Word geen Superheld! Don’t do it...’ Daarna sloot ze haar ogen weer, om ze niet meer te openen.

Tegen de tijd dat John de sheriff had gebeld, waren Alex en Fiber de staat al uit.



Het water klotste in het aquarium; een teken dat Mr. Oz overstuur was. De dokter draaide aan een kraantje, waarna een kalmerend middel in de bloedstroom oploste.

‘Je moet je niet zo druk maken, dat is slecht voor je hart,’ zei ze.

‘JIJ WEET NIET WAT ER OP HET SPEL STAAT!’

De robotstem klonk door de speakers. Voor anderen klonk zijn stem angstaanjagend, maar zij liet zich niet zo snel van haar stuk brengen.

‘Hoe zit het met die jongen, Shade?’

‘HIJ WEIGERT MEE TE WERKEN.’

‘Is er geen manier om hem... onder druk te zetten?’ suggereerde ze.

‘JAWEL. ZE HEET IRIS. ZE IS... SPECIAAL, NET ALS HIJ.’

‘Is ze een gamer?’

‘EEN HEEL GOEDE. IK WEET ALLEEN NIET HOE MAKKELIJK WE HAAR NAAR PALA KRIJGEN. TENZIJ...’

‘Tenzij wat?’

‘WE STUREN ALEX NAAR NEDERLAND.’





Nederland


Iris en haar moeder deden elke ochtend een wedstrijdje aan de ontbijttafel wie er het beroerdst uitzag. Iris speelde ’s nachts meer dan ze sliep en haar moeder ging sinds haar vaders overlijden zo laat mogelijk naar bed. Het was alsof ze zich wilde uitputten voordat ze in het lege tweepersoonsbed kroop.

Haar moeder werkte haar wallen weg met make-up, maar dat was aan Iris niet besteed. Een beetje mascara en lippenstift was het maximum dat ze kon hebben zonder er als een clown uit te zien.

‘Heb je nog iets van Justin gehoord?’ vroeg Iris.

‘Die belt mij niet,’ antwoordde haar moeder bars.

‘Mij ook niet, hoor,’ zei Iris kattig.

Zwijgzaam werkten ze allebei hun brood naar binnen.

Voor het geval de leerlingen zouden vergeten waar ze op school zaten, had de architect in grote letters op het plein LEIDSCHE RIJN COLLEGE laten schilderen. Iris stond te wachten in de letter C en keek uit over OLLEGE. De meeste leerlingen stroomden al in de richting van de ingang, maar Iris wachtte nog even op Eveline, haar huidige beste vriendin.

Vriendinnen houden en krijgen was een ingewikkeld ritueel op de middelbare school. De meisjes met wie ze op de basisschool het meeste optrok verspreidden zich allemaal over verschillende scholen in de regio. Haar toenmalige beste-vriendin-die-ze-nooit-zou-kunnen-missen verhuisde naar Zeeland en na twee logeerpartijtjes bleek dat ze elkaar niet veel meer te vertellen hadden. In de brugklas bouwde ze een nieuwe vriendinnenkring op, om deze opnieuw uit elkaar te zien vallen toen het grootste gedeelte naar de havo/vwo ging en zij en Eveline als enigen naar het gymnasium. Ze mocht Eveline wel, maar het was toch een beetje een vriendin-bij-gebrekaan-beter. De rest van de klas kende ze nog niet heel goed. Het tweede schooljaar was pas net begonnen en Iris keek de kat uit de boom.

‘Je kunt beter in de O gaan staan, weet je?’ hoorde ze haar vriendin achter zich hijgen. Ze kwam aanhollen met een zware tas over haar schouder, twee Pippi Langkous-vlechtjes in die haar het uiterlijk gaven van een elfjarige. Haar veel te korte rokje en felle lippenstift suggereerden eerder zestien.

Ze was net als Iris dertien.

‘De O, hoezo?’ vroeg Iris.

‘Dan kijk je uit op de C. Op de Zee, begrijp je?’

‘Je bent een weirdo, Eef...’

‘Nee, jij bent normaal, Ier!’

Al babbelend liepen de twee meiden naar de ingang van de school. Iris merkte de jongen op die aan de rand van het schoolplein stond, maar niet naar binnen ging. Zijn halflange blonde haren kwamen onder een kleurige gebreide muts vandaan. Hij droeg een veel te grote zonnebril en had zijn handen in zijn zakken. Ze had hem nog nooit eerder gezien. Zou hij nieuw zijn? Even maakten ze oogcontact en onverwacht voelde Iris iets bewegen in haar buik, alsof een vogel haar meenam naar een punt boven de oceaan, om haar daarna weer keihard te laten vallen.

‘Gaat het?’ vroeg Eef.

Iris knikte en zag hoe de jongen zich van haar afwendde en het schoolplein af liep.

‘Ohw, prrretty boy, je eigen Edward C.?’

‘Hmm? Nee, ik dacht dat ik een vogel zag...’

‘Tuurlijk meissie,’ zei Eveline. ‘Vogels. Right. Hoe is het met je moeder?’

Eveline had de gave om van de hak op de tak te springen en weer terug. Iris gaf haar een halfslachtig antwoord en vroeg zich af waarom die jongen zo’n lichamelijke reactie in haar losmaakte. Ze was dertien en hoewel ze niet zo geobsedeerd was door filmsterren en popidolen als sommigen van haar vriendinnen, voelde ze zich steeds vaker ongemakkelijk in de buurt van jongens, vooral als ze iets ouder waren. Ze wist natuurlijk precies wat er aan de hand was – ze kon het hoofdstuk over hormonen en seks uit het biologieboek letterlijk opdreunen – maar eigenlijk snapte ze er niets van. Ze haatte het om de controle over haar lichaam te verliezen en dat was precies wat er zonet gebeurde toen ze die jongen zag staan. Vreselijk, wat een spetter.

‘Ze is mooi,’ was het eerste wat Fiber zei toen Alex haar belde.

‘Mr. Oz heeft haar dossier gestuurd?’

‘Ja, ik kijk nu naar haar foto. Ben verliefd op haar rode haar. En de sproetjes. Erg schattig.’

‘Als je wilt dat ik een date voor je regel...’ zei Alex droog.

‘Nee, dank je. Ik bewaar mezelf voor Justin Bieber. O, Justin!’

Alex grinnikte. Mr. Oz had hen na het fiasco in Maine niet terug laten komen naar Pala, maar naar Nederland gestuurd om een nieuwe kandidaat op te pikken. Hij had voor de vorm geprotesteerd, maar was er stiekem blij om. Nu had hij de kans om het goed te maken.

‘Ze is in elk geval geen zeven...’ zei hij.

‘Nope, dertien, bijna veertien.’

‘Hoe ver is ze?’

‘Ze is bijna door het kasteel. Als ze vanmiddag doorspeelt, kan ze het spel vandaag of morgen uitspelen,’ zei Fiber.

‘Mooi. Ik kom nu naar het hotel.’

‘Eveline, een zes min,’ zei mevrouw Kroon. ‘Yes!’ gilde Eveline, wat een gefronste wenkbrauw opleverde van de leerkracht.

‘Als je in dit stadium al tevreden bent met een zes min, juffrouw, dan raad ik je aan om de overstap te maken naar de havo. Dit is het gymnasium, een opleiding voor mensen-meteen-beetje-meer. Joris, een acht, netjes.’

Een voor een verspreidde ze de nagekeken toetsen over de klas, vergezeld van een compliment of een sarcastische opmerking. Als laatste kreeg Lorenzo zijn toets terug. Mevrouw Kroon nam plaats achter haar bureau en keek de klas in. Iris stak haar hand op.

‘Iris?’

‘Ik heb mijn toets niet teruggekregen, mevrouw.’

Mevrouw Kroon stak een vel papier omhoog.

‘Is dit jouw toets, Iris?’

‘Dat kan ik vanaf hier niet zien, mevrouw,’ aarzelde ze.

De juf hield het formulier dichter bij haar gezicht en las: ‘“Iris Goudhaan”, dat ben jij toch?’

‘Ja, mevrouw.’ Iris had geen idee waar de docent heen wilde. Sinds wanneer wist Kroontje niet meer wie ze was?

‘Dan moet dit je toets zijn, Iris, als je naam erboven staat. Het is een bijzonder epistel geworden, moet ik zeggen. Je hebt namelijk alle antwoorden goed. Nee, laat ik dat anders zeggen; je hebt de toets perfect gemaakt. Je hebt elke vraag beantwoord met het letterlijke antwoord uit het boek. Met andere woorden: je hebt een tien.’

De klas hield collectief de adem in. Iedereen voelde dat er een addertje onder het gras zat. Mevrouw Kroon sprak afgemeten, alsof ze een enorme boosheid probeerde weg te bijten.

‘Dat wil zeggen, je zou een tien hebben, als je niet gespiekt had.’

‘Wat?!’ Iris deinsde achteruit in haar stoel. ‘Ik? Gespiekt? Hoe komt u daar nou bij?!’ Hoewel ze niets verkeerds had gedaan, voelde ze hoe ze knalrood werd.

‘Hoe verklaar je anders dat je letterlijk de tekst uit je werkboek hebt opgeschreven, Iris?’

‘Misschien kan ik gewoon heel erg goed leren en zit ik avond aan avond te blokken?’ antwoordde Iris stug.

‘Zit je dat, elke avond te leren, Iris?’

Iris moest toegeven dat dat niet het geval was.

‘Leg dan eens uit hoe je een tien hebt kunnen halen, juffrouw. Ik weet zeker dat de rest van de klas ook bijzonder benieuwd is naar je geheim.’

‘Ik... ik onthoud dingen gewoon heel erg goed, mevrouw.’

‘Zou je zeggen dat je een fotografisch geheugen hebt, Iris? Dat je als je iets eenmaal gezien hebt, je het nooit meer vergeet?’

Iris haalde haar schouders op. ‘Zou kunnen,’ zei ze. De waarheid was dat ze niet wist wat ze had. Ze kon dingen goed onthouden en had er nooit een etiket op geplakt.

Alsof ze op dit moment gewacht had, haalde Kroontje een folder tevoorschijn. ‘Hier is een wetenschappelijke studie beschreven die beweert dat een fotografisch geheugen niet bestaat, dat het een verschijnsel is dat men alleen kent van “horen zeggen”. Er zijn slechts gevallen bekend van autisten of idiots savants die goed zijn in het onthouden van één bepaald soort informatie, bijvoorbeeld getallen. Ben jij een idiot savant, Iris?’

‘Ik weet niet wat dat is, mevrouw.’

‘Een andere omschrijving zou zijn: een geleerde dwaas. Ben jij een geleerde dwaas, Iris?’

Iris schudde van nee.

‘Ik weet niet of je geleerd bent, Iris, maar een dwaas ben je zeker als je denkt dat je hiermee wegkomt.’ Mevrouw Kroon stak de toets van Iris omhoog en scheurde hem pontificaal in tweeën.

‘Een nul, Iris. En een waarschuwing. Het gymnasium is voor geleerden, niet voor dwazen. Anders zit je straks net als je broer Justin boos te wezen in een kraakpand.’

Trillend klemde Iris met beide handen haar tafelblad vast en vocht uit alle macht tegen de tranen. Ze was woedend, wilde dat stomme mens uitschelden, door elkaar schudden, gillen dat ze gek was, hoe haalde ze het in haar hoofd om haar zo te beschuldigen! Hoe durfde ze haar te vergelijken met Justin!

Ze bleef zitten en zei niets. De rest van de klas begon te fluisteren.

‘Laat dit onfortuinlijke incident een les voor jullie allemaal zijn, in mijn les wordt afkijken niet getolereerd. Jullie mogen nu je boek pakken, hoofdstuk zeven.’

Eveline stak haar hoofd bij dat van haar vriendin.

‘Gaat het?’

Iris schudde woedend haar hoofd. ‘Ik heb niet gespiekt!’

‘Ik weet het, de rest van de klas weet het ook. Maar Iris, in deze maatschappij kun je beter een zes min hebben en niet al te veel opvallen,’ zei ze en ze draaide aan haar Pippi Langkous-vlechtjes.





Ontmoeting met Mr. Oz


Iris zorgde ervoor dat ze de rest van de dag niet opviel. Ze nam niet deel aan discussies, stak haar hand niet op als er iets gevraagd werd, en wachtte tot ze naar huis mocht. In de pauzes at ze stil haar brood op, terwijl Eveline ruim de tijd nam om te vertellen hoe oninteressant haar weekend was geweest, tot ze ineens vroeg of Iris nog wel eens iets van Justin hoorde.

Iris haalde haar schouders op. ‘Soms een mailtje. Hoezo?’

‘Gewoon, moest aan hem denken door die rotopmerking van Kroontje. Mis je hem?’

Iris bestudeerde het gezicht van haar vriendin, maar zag niets anders dan oprechte belangstelling.

‘Hij was geen prettig gezelschap de laatste tijd. Het huis is er een stuk rustiger op geworden sinds hij weg is.’

‘Jongens gaan op een andere manier met verdriet om, Ier.’

Iris knikte bedachtzaam. ‘Vrouwen huilen, mannen schelden, ja, ik ken het cliché.’

‘Het zijn niet zomaar clichés,’ zei Eveline. ‘Dat is omdat ze vaak waar zijn.’

‘Ik huil toch ook niet?’zei Iris.

‘Nee, maar Justin schold wel.’

Dat moest Iris toegeven. Haar broer was altijd bevlogen geweest, maar niet agressief. Ze maakten grootse plannen, wilden zelfs samen de wereld rondtrekken wanneer ze klaar waren met school.

Maar toen sprong papa voor de trein. Alles werd anders en Justin ging steeds vaker tekeer.

‘Ja, ik mis hem,’ fluisterde ze.

Iris ging na het laatste uur meteen naar huis – ze sloeg een voorstel van Eveline om te gaan shoppen af – en deed wat ze al weken deed na schooltijd: verder gamen.

Terwijl ze haar avatar door het kasteel manoeuvreerde, dacht ze na over vanochtend. Ze werd opnieuw woest als ze aan Kroontje dacht. Hoe durfde die vrouw te denken dat zij spiekte?! Ze had in haar hele leven nog nooit gespiekt!

Maar je had ook niet geleerd, zei het stemmetje in haar hoofd waar ze zo’n hekel aan had. Je hoefde alleen maar de bladzijde in het boek op te roepen. Is dat anders dan spieken?

Dat was natuurlijk de vraag. Ze had weliswaar geen spiekbriefje bij zich, maar leren deed ze ook niet. Mensen noemden haar hoogbegaafd, maar was ze dat ook, of kon ze alleen maar heel goed dingen reproduceren?

Ze belandde net in een ridderzaal, toen de telefoon ging. Iris had hem expres meegenomen naar haar slaapkamer en naast haar op het bed gelegd. Ze keek op het display. Nummer onbekend.

Iris stond in dubio. Waarschijnlijk was het de school die belde over de toets. Als ze niet opnam, belden ze later terug, wanneer haar moeder wel thuis was. Als zij opnam...

‘Hallo?’

‘Mevrouw Goudhaan?’

‘Ja?’ antwoordde Iris aarzelend. Haar hart klopte niet alleen in haar keel, maar nam haar hele lichaam over. Alles bonkte en trilde.

‘U spreekt met mevrouw Kroon van het Leidsche Rijn College. Het betreft uw dochter.’

O nee! Ze had gehoopt dat het de secretaresse zou zijn of eventueel de directeur, die haar maar één keer ontmoet had, maar het was Kroontje zelf. Zou ze haar stem herkennen?

‘Wat is er met mijn dochter?’ zei Iris alsof ze schrok. ‘Is er iets met haar gebeurd?’

‘Nee, maakt u zich geen zorgen,’ verzekerde mevrouw Kroon haar. ‘Er is niets aan de hand. Alleen... Iris is een bijzonder slimme meid, mevrouw Goudhaan, veel slimmer dan ze waarschijnlijk zelf doorheeft, in elk geval slimmer dan haar broer. Helaas heeft ze nogal de neiging om zich klein te maken in de klas, om te verdwijnen. Dat is alleen maar erger geworden sinds de... dood van haar vader.’

Zelfmoord, dacht Iris. Zeg het maar gewoon, hoor, papa was suïcidaal.

‘Vandaag...’ ging Kroontje verder. ‘Uw dochter heeft gespiekt. Ik weet niet hoe ze het gedaan heeft, maar de antwoorden in haar toets waren te letterlijk, ze –’

‘Mijn dochter spiekt niet!’ zei Iris, iets feller dan ze had bedoeld. Ze wist meteen dat ze fout zat, al voordat Kroontje argwanend vroeg: ‘Pardon? Ik probeer u duidelijk te maken dat...’

Het was even stil.

‘Iris? Ben jij dat?’ vroeg mevrouw Kroon.

Iris haalde de hoorn van haar oor en drukte snel op de rode knop. Stomme trut! Ze had de boel willen sussen, maar ze had het alleen maar erger gemaakt! Ze gooide de telefoon op haar bed en klapte haar laptop dicht. Even later rinkelde hij opnieuw. Iris liet hem deze keer overgaan.

Wat nu?

Dé manier om haar moeder in te palmen was door voor haar te koken. Nu had Iris niet heel veel gerechten in haar repertoire, maar ze maakte een ontzettend lekkere lasagne, met verse pastabladen en zelfgemaakte bechamelsaus. Gelukkig was de supermarkt om de hoek en had haar moeder een huishoudpotje in de keuken voor die momenten dat Iris de kookgeest kreeg.

De schaal stond net een halfuur in de oven toen ze de deur hoorde slaan. Hard. Haar moeder kwam de keuken binnen met een star gezicht.

‘Mam?’

‘Wil je even meekomen naar de huiskamer?’

‘Ik heb lasagne gekookt, mam,’ probeerde ze nog.

‘Kom op de bank zitten, Iris.’

Haar moeder liep de keuken uit. Iris merkte dat ze kwaad werd. Ze volgde haar moeder en gilde: ‘Mam, je weet dat ik niet spiek! Waarom geloof je dat mens van Kroon als eerste? Weet je wat ze gedaan heeft? Ze verscheurde mijn toets, mam! In de klas. Ze –’

‘Justin is aangeklaagd door de Franse justitie, Iris. Ze beschuldigen hem van terrorisme. In zijn hotelkamer is een bom gevonden met zijn vingerafdrukken erop.’

Iris viel een moment stil.

‘Wat zeg je? Een bom?’

‘Ga zitten.’

Iris nam plaats op de bank, naast haar moeder.

‘Wat is er gebeurd?’

‘Ik kreeg een telefoontje van de Nederlandse ambassadeur in Parijs. Justin wordt beschuldigd van terrorisme en poging tot moord op de Franse president. Hij moet binnenkort terechtstaan.’

‘Justin?’

‘Ik weet dat het moeilijk te geloven is, Iris.’

Maar dat was nou precies het probleem, dacht Iris. Na alles wat hij de laatste maanden had uitgevreten, was het niet zo moeilijk te geloven, zelfs dit bizarre nieuws niet.

‘Wat kan hij krijgen, mam?’

‘Ze eisen vier jaar cel,’ antwoordde haar moeder en ze barstte in tranen uit.

De lasagne was nog net niet aangebrand. Voor de tweede keer die dag zaten moeder en dochter zwijgzaam aan tafel. Ze kauwden ‘as ’n aap op knikkers’, zoals haar oma gezegd zou hebben. Niet voor het eerst werd Iris geconfronteerd met de twee lege keukenstoelen aan tafel. Haar moeder had vlak na haar vaders dood

(zelfmoord)

één stoel verwijderd. Iris was hysterisch geworden en had geeist dat haar moeder de stoel weer terugzette. Nu was ze in staat om ze allebei zelf naar het grofvuil te brengen.

‘De fabulous four, weet je nog, mam?’

‘Hmm?’

‘De fantastische vier, zo noemde papa ons toch? Naar The Beatles?’

‘Ja.’ Haar moeder fluisterde het bijna.

‘Wat is er gebeurd, mam?’

‘Ze gingen uit elkaar. En daarna schoot iemand John dood.’ Haar stem klonk monotoon.

‘Ik bedoel ons, mama, niet The Beatles. Wat is er met ons gebeurd?’

‘Je vader sprong voor de trein. Je broer wil de wereld veranderen met bommen. En wij eten aangebrande lasagne aan een lege keukentafel.’

Iris trok wit weg. Haar eerste reactie was om een arm om haar moeder heen te slaan, zoals ze altijd deed wanneer haar moeder in de put zat. Maar haar kille reactie raakte haar deze keer keihard. In één zin somde haar moeder op hoe hun gelukkige gezinnetje uit elkaar gevallen was.

‘Alles gaat altijd alleen maar over jou,’ zei ze, net zo kalm en monotoon als haar moeder. Ze had geen energie meer om boos te worden. Iris schoof haar stoel achteruit en stond op.

‘Ik ben op mijn kamer.’

Ze was bijna bij de deur toen haar moeder vroeg: ‘Wat was er nou met mevrouw Kroon?’

Iris nam niet eens de moeite om te antwoorden.

Op haar kamer had ze de keuze tussen tv-kijken, een boek lezen of verdergaan met Superhelden.nl. Ze koos voor het laatste. Ze was een verwoed lezer, maar sinds haar vaders dood kon ze zich slecht concentreren.

Iris lag in haar favoriete houding op bed met haar laptop voor zich. Ze dacht aan Justinindegevangenishaarvadervoordetreinhaarmoederboosmevrouwkroon.

Nee! Concentreren nu!

De kamer bevatte een ingewikkeld soort schuifpuzzel met een doodshoofd waar ze geruime tijd mee bezig was. Elke keer als ze een level opgelost had, kwam er weer een nieuw. En een nieuw. En een nieuw. En toen gebeurde er niets meer.

Een deur opende zich.

Yes, volgende level!

Maar in plaats van haar avatar te bewegen, stond Iris op en liep naar beneden, waar haar moeder bezig was de keuken op te ruimen.

‘Ga je nog wat doen?’ vroeg ze bot.

‘Sla niet zo’n toon tegen mij aan, juffie.’

‘Juffie?’

‘Ja, juffie.’

Ondanks alles schoot Iris in de lach. ‘Juffie? Kom je uit de vorige eeuw?’

‘Heb je liever dat ik je “onbeschofte aap” noem?’

‘Nee, doe dan maar juffie. Maar ik meende het wel: ga je nog wat doen?’

‘Wat bedoel je?’

‘Ga je nog wat voor Justin doen, mam?’

Haar moeder, die de vaatwasser aan het inruimen was, stopte met een vies bord in haar hand.

‘Wat kan ik in godsnaam doen?’

‘Het consulaat bellen?’ suggereerde Iris.

‘Nee, dat kan n... dat is eigenlijk helemaal geen gek idee!’

‘Juffie?’

Nu was het haar moeder die in de lach schoot. ‘Juffie.’

‘Mooi, dan ga ik weer verder met mijn spelletje.’

Ze schonk zichzelf een glas cola in en rende ermee de trap op (waarbij ze erop lette niet te morsen).

Dat ze zich zorgen maakte over haar moeder en haar apathische houding was inmiddels zo normaal dat ze er een speciaal plekje voor had in haar hoofd; een kastje waar ze haar zorgen in opborg als ze er even geen zin in had, zoals nu.

Ze had het spel niet stilgezet, maar gelukkig waren er geen spinnen gekomen om haar avatar op te eten. De deur stond ook nog steeds open. Iris zette haar vingers op het toetsenbord en bewoog haar poppetje naar voren.

De zaal was niet zo groot als de grot met de berg en het doolhof, maar het scheelde niet veel.

‘Vandaag is groen,’ neuriede Iris, terwijl haar virtuele persoonlijkheid het vertrek betrad.

Alles in de zaal was groen. De vloer was groen en bezaaid met groene edelstenen die de voegen tussen de groene tegels groen deden oplichten.

De muren waren groen, net als het gewelfde plafond. Maar alle aandacht ging uit naar de kolossale stenen troon in het midden.

Erboven zweefde een hoofd. Het was een vuurbal, als enige in de hele zaal niet groen maar geel en het gaf een fel licht af. In de vuurbal zweefden ogen en een mond, beter kon ze het niet omschrijven.

Iris was blij dat het allemaal maar een spelletje was. Dit was geen hoofd dat ze in het echt hoefde te zien.

‘WELKOM IRIS GOUDHAAN,’ sprak de vuurbal met een mechanische stem die niet bij het hoofd paste. ‘WELKOM OP PALA. MIJN NAAM IS MR. OZ.’

Iris zette het geluid van haar laptop een stukje zachter en wandelde op haar gemak haar avatar de zaal rond, op zoek naar een aanwijzing. De vuurbol draaide met haar bewegingen mee, wat een knap staaltje programmeerwerk was.

‘MR. OZ IS HIER,’ sprak het hoofd. Bespeurde ze nou enige irritatie?

Iris drukte op de zwaaibutton en zag hoe haar avatar het vuurhoofd vrolijk toezwaaide.

‘JE HOEFT NIET VERDER TE ZOEKEN. DIT IS HET EINDE VAN HET SPEL. JE HEBT GEWONNEN.’

De stem ging werkelijk door merg en been en Iris zette het volume nog een stukje lager. Onder aan het scherm was ruimte vrijgehouden waar de spelers zelf tekst in konden typen. Iris schreef: ‘En nu?’

‘NU GAAT MR. OZ JE EEN VOORSTEL DOEN, IRIS.’

Wat? Iris was er zo automatisch van uitgegaan dat ze met een geprogrammeerd spelkarakter te maken had, zoals de spin, dat ze helemaal niet rekende op een antwoord. En hoe wist hij trouwens haar naam? Haar avatar heette Iduna Rosharig, haar alias op internet. Zat er iemand aan de andere kant teksten te typen? Maar dan nog, hoe wist hij wie ze was?

‘Wie bent u?’

‘MIJN NAAM IS MR. OZ.’

‘Ja, dat snap ik, maar wie bent u werkelijk?’

‘WIL JE DAT ECHT WETEN, IRIS?’

Ja, duh, dacht Iris, anders vraag ik het niet. Ze typte: ‘Yes.’

‘TIENDUIZENDEN SPEELDEN SUPERHELDEN. SLECHTS ENKELEN VOLTOOIDEN HET SPEL.’

‘Dat rijmt,’ giechelde Iris, maar ze typte het niet in.

‘ZIJ DIE WONNEN KWAMEN NAAR PALA.’

Pala, dat was het eiland waar het spel zich afspeelde, dat wist ze nu wel. Kom ter zake, man!

‘MR. OZ WIL DAT JE HIER KOMT. DAN LAAT MR. OZ ZIEN WIE HIJ WERKELIJK IS.’

‘Waar naartoe?’

‘NAAR PALA.’

‘Ik ben toch op Pala?’

‘HET ECHTE EILAND IN DE GROTE OCEAAN.’

‘Pala bestaat echt?’

‘HET BESTAAT ECHT. MR. OZ IS ECHT.’

‘Dus... ik heb een vakantie gewonnen of zo?’

‘ALS JE HET ZO WILT NOEMEN.’

‘Cool! Wat moet ik doen?’

‘IK MAIL JE DE COÖRDINATEN VAN DE LOCATIE WAAR JE JE MORGEN MOET MELDEN, IRIS GOUDHAAN.’

‘Melden? Ik dacht het niet. Ik ga morgen gewoon naar school. Als ik echt een vakantie heb gewonnen’ – en daar geloofde ze eerlijk gezegd helemaal niets van – ‘dan stuurt u mij de tickets maar gewoon op. En nu ga ik weg. Dag Mr. Oz.’

‘IRIS GOUDHAAN, WIL JIJ JE BROER TERUGZIEN?’ galmde de stem door de zaal en uit de luidsprekers.

Haar broer Justin? Wat was dit, hoe wist hij...?

‘Wat bedoel je?’ typte ze. Het vuurhoofd herhaalde zijn vraag: ‘WIL JE JE BROER TERUGZIEN?!’

‘Ja,’ antwoordde Iris.

‘DAN KUN JE MAAR BETER NAAR MIJN VOORSTEL LUISTEREN.’





MyPhone


Iris luisterde naar het relaas van Mr. Oz.

‘Hoe weet ik dat u de waarheid spreekt?’ vroeg Iris toen hij was uitgesproken.

Mr. Oz antwoordde niet, maar draaide zijn hoofd naar de achterste muur van de zaal. Daar lichtte een scherm op – groen uiteraard – waarop een filmpje begon af te spelen.

‘O god, Justin?’

Haar broer rustte met zijn hoofd op zijn armen op een tafel

(sliep hij? Was hij dood?)

in een Spartaans ingerichte cel. Geen ramen met tralies of graffiti op de muur zoals in films, alleen de tafel, een tweede stoel en het cijfer 3 dat iemand op de muur geschilderd had.

Justin keek op. Er was geen twijfel dat hij het was. Het lange haar, het leren jack dat ze samen met hem had uitgezocht; het was onmiskenbaar haar broer. Alleen het baardje was nieuw.

Toch zag hij eruit als een schaduw van zichzelf. Wallen onder zijn ogen verrieden slapeloze nachten en meer zorgen dan goed was voor een achttienjarige.

‘Wat heb je met hem gedaan?’ vroeg Iris.

‘NIETS. DIT ZIJN VIDEOBEELDEN UIT FRANKRIJK. MR. OZ HEEFT CONNECTIES.’

‘En kan Mr. Oz hem vrij krijgen?’

‘MR. OZ KAN ALLES.’

‘Wat moet ik doen?’

‘JE HEBT TWAALF UUR OM EEN SMARTPHONE TE BEMACHTIGEN. GEBRUIK DE VOLGENDE CODE: N 52 5.260, E 5 7.170.’

Voordat Iris een antwoord kon typen flikkerde het hoofd als een kaarsvlam en verdween. Op het videoscherm zoomde de camera in op haar broer. Ze zag nu pas dat zijn rechteroog blauw was. Hij had een grote snee op zijn voorhoofd.

Justin keek uitdrukkingsloos voor zich uit. Een familietrekje van de Goudhaantjes, wat er ook gebeurt, niets laten merken.

‘Wat hebben ze in godsnaam met je gedaan, Justin?’ prevelde Iris. ‘En wat heb jij gedaan?’

Justin maakte zich zorgen over het klimaat, de bio-industrie, politici die macht belangrijker vonden dan het welzijn van mensen. Hij sloot zich aan bij Greenpeace en werd actief bij de jongerenafdeling van een politieke partij.

Hij schreef een stuk voor de krant waarin hij ervoor pleitte dat kinderen verplicht als vegetariër werden opgevoed en op hun zestiende mochten beslissen of ze vlees wilden eten of niet. Net als op een pakje sigaretten wilde Justin een waarschuwing op de vleesverpakking: ‘Vlees eten is schadelijk voor de gezondheid van onze planeet.’

Iris was het soms met hem eens, maar net zo vaak vond ze dat hij doordraafde. Idealen hebben is mooi, maar in de praktijk kost het veel tijd om mensen te veranderen. Justin snapte dat niet, die wilde alles altijd in één keer.

Na hun vaders zelfmoord werd Justin radicaler. Hij schreef niet meer en ging van school. Hun moeder protesteerde niet eens, die zat volledig opgesloten in haar eigen wereldje. Justin kwam steeds minder vaak thuis en uiteindelijk verdween hij naar Amsterdam, waar hij samen met zijn ‘vrienden’ een huis kraakte.

En nu zat hij in een Franse gevangenis omdat hij de president van Frankrijk had willen opblazen met een bom.

Op het scherm ging Justin languit op de grond liggen en staarde naar het plafond. Iris staarde op haar beurt naar haar broer. Hoe kwam Mr. Oz aan deze beelden en wat moest hij van haar? Hoe kon zij haar broer helpen?

Ze werd gek van alle vragen waarop ze zelfs geen idee van een antwoord had. Ze moest zich focussen, ze moest zorgen dat ze een smartphone te pakken kreeg.

Iris klapte haar laptop dicht en ging naar beneden.

Haar moeder had een iPhone, maar die mocht ze zeker niet hebben. Ze kon er ook geen kopen, die dingen kostten wel vijfhonderd euro! Ze opende de deur naar de huiskamer.

‘Mam?’

Haar moeder liep ijsberend te bellen en gebaarde dat ze stil moest zijn. Af en toe mompelde ze iets, maar het gesprek werd duidelijk gedomineerd door de persoon aan andere kant van de lijn. Ze belde met de vaste telefoon, wat betekende dat haar mobieltje ergens anders lag.

Iris liep door naar de keuken om koffie te zetten. Met een schuin oog zocht ze naar haar moeders handtas, maar kon die nergens vinden. Ze kwam de kamer weer binnen met twee koppen koffie met opgeklopte melk en zette ze op het tafeltje neer. Haar moeder hing op.

‘Was dat het consulaat?’ vroeg Iris.

‘Ja. Ze hebben geen idee waar Justin wordt vastgehouden. Ze doen net alsof het een zaak van nationaal belang is, maar volgens mij weten ze zelf ook niets. Ze denken dat de Franse geheime dienst hem heeft. Ik heb een advocaat gesproken, een Nederlandse vrouw die in Parijs woont. Zij probeert nu zijn verblijfplaats te achterhalen, maar de Fransen willen niet met haar praten.’

‘En zelf naar Frankrijk gaan?’ zei Iris in een opwelling.

‘Hmm, ja, dat is een idee. Ik ben zijn moeder, mij moet de geheime dienst toch toelaten?’ Ze klonk wanhopig.

‘Wanneer ga je?’ vroeg Iris iets te gretig. Gelukkig pikte haar moeder de extra lading niet op.

‘Ik zal kijken of er morgenochtend een vlucht gaat. Kun jij eventueel bij Eveline logeren?’

‘Vast wel. Zal ik het meteen vragen?’

Haar moeder knikte en haalde haar laptoptas tevoorschijn. Iris ving een glimp op van haar iPhone, die voor in een vakje zat geschoven. Terwijl haar moeder online een vlucht probeerde te boeken, stuurde Iris een sms’je naar Eveline. ‘Kun je voor mij liegen? Zeggen dat ik morgen bij jou logeer?’

‘Tuurlijk,’ bliepte Eveline binnen een paar seconden terug. ‘Heb je een date met die mooie jongen van het schoolplein?’

‘Zoiets,’ sms’te Iris terug. Ze borg haar mobieltje weer op en zei: ‘Geen probleem, morgen na schooltijd kan ik met haar mee naar huis.’

‘Fijn. Iris? Over wat ik daarstraks zei... het was bot en... het spijt me, oké?’

Iris haalde haar schouders op.

‘Oké.’

‘Ik zat er even helemaal doorheen, maar ik had me niet zo moeten laten gaan,’ zei haar moeder.

‘Weet je nog wat die maatschappelijk werkster tegen je zei, mam, na de begrafenis?’

Haar moeder keek haar verdrietig aan. ‘Denk aan je kinderen. Dat zei ze...’

‘Begin maar met Justin,’ zei Iris en ze wees naar de telefoon.

Haar moeder boekte een vlucht voor de volgende ochtend om zes uur. Dat gaf Iris in elk geval de kans ongemerkt niet naar school te gaan. Halverwege de avond waagde Iris één poging: ‘Mam, mag ik een smartphone?’

‘Nee.’

‘Waarom niet?’

‘Smartphones zijn duur.’

‘Mag ik dan jouw iPhone?’

‘Nee! Ik kan niet zonder mijn telefoon, zeker nu niet. Ik moet bereikbaar zijn, Iris. Waar heb jij trouwens een smartphone voor nodig?’

‘Gewoon.’

‘Gewoon?’

‘Ja, gewoon.’

‘O, nou in dat geval mag je hem hebben.’ Haar moeder lachte.

‘Echt?’

‘Nee, natuurlijk niet, lieverd.’

‘Op school heeft iedereen een smartphone.’

‘Op school heeft iedereen een afgedankte Nokia of LG, net als jij.’

‘O, dus ik ben een afdankertje?’

‘Zoek je ruzie, Iris? Want ik kan je vertellen dat je geen beter moment had kunnen uitzoeken dan vanavond. Er zijn op dit moment wel belangrijkere dingen dan een smartphone!’

Iris verbeet zich. Maar ik heb de smartphone nodig om Justin vrij te krijgen, mam! wilde ze schreeuwen. Als het jou niet lukt, dan ben ik zijn laatste kans!

Maar ze hield haar mond. In plaats daarvan vroeg ze: ‘Wanneer kom je weer thuis?’

‘Weet ik niet. Denk je dat Evelines moeder het erg vindt als je een paar dagen blijft?’

Iris schudde haar hoofd.

Gapend liep Iris de trap af naar de keuken. Het was vier uur ’s nachts, en haar moeder vertrok zo naar Schiphol.

Haar moeder liep nerveus van de huiskamer naar de keuken. Ze was gekleed in een spijkerbroek en een makkelijke trui. Op de grond stond een koffer die klein genoeg was om voor handbagage door te gaan.

‘Heb jij mijn telefoon gezien?’

‘Ook goedenacht.’

‘Ja, goedemorgen, sorry, heb jij mijn telefoon gezien?’

Iris sloot haar ogen voordat ze nee schudde. ‘Niet meer sinds gisteren, zit hij niet in je tas?’

‘Nope, ik heb echt overal gezocht.’

Iris haalde haar schouders op en hoopte dat ze niet bloosde.

‘Jij hebt hem toch niet, hè?’ vroeg haar moeder.

‘Wat moet ik met jouw telefoon?’

‘Gisteren smeekte je er zowat om.’

‘Ik ben een puber, ik wil elke dag wat anders. Vandaag wil ik een Xbox. Mag ik een Xbox, mam?’

‘Niet nu, Iris, help me liever mijn telefoon zoeken.’ Iris wandelde een keer het huis door, op zoek naar de verdwenen telefoon. Buiten toeterde een auto.

‘Aargh! Daar is de taxi al!’ gilde haar moeder. ‘Ik moet nu weg, anders mis ik het vliegtuig.’

‘Je mag mijn mobieltje wel meenemen.’

‘Nee, ik wil mijn eigen telefoon! Daar kan ik ook mee emailen.’ Ze klonk als een klein kind dat haar zin niet kreeg.

‘Heb je jezelf al gebeld?’

‘Ja, maar ik krijg de voicemail. De batterij zal wel leeg zijn.’

De taxichauffeur toeterde een tweede keer.

‘Chips, ik moet nu echt weg.’

Iris haalde haar mobieltje tevoorschijn en overhandigde het aan haar moeder. ‘Hier.’

Haar moeder gaf het op en accepteerde het ding. ‘Oké dan. Mocht jij de mijne vinden, wil je me dan bellen, lieverd?’

‘Tuurlijk. Mam, het komt goed, oké? Ga maar gauw, Justin wacht.’

Haar moeder gaf haar snel een kus en pakte haar koffer.

‘Ik bel je vanavond bij Eveline, oké?’

‘Is goed. Ga nou maar.’

Haar moeder verdween uit de deuropening en Iris zwaaide haar uit. Pas toen de taxi uit het zicht verdwenen was, haalde ze haar moeders iPhone tevoorschijn en zette hem aan. Uiteraard wist ze haar moeders pincode uit haar hoofd. De batterij was vol, ze had hem de hele nacht aan de oplader gehangen.

Wat de nummers van Mr. Oz betekenden, wist ze inmiddels. Ze had ze in Google geplakt, die haar verwees naar Google Maps. Het bleken coördinaten te zijn, in dit geval van de Springweg in Utrecht.

Zodra de school open was, zou ze het secretariaat bellen om te vertellen dat haar dochter Iris vandaag ziek thuisbleef. Met meer dan achthonderd leerlingen was de kans nihil dat de secretaresse haar stem zou kennen. Ze voelde zich een leugenaar en een oplichter.

Ze keek op de klok. Bijna halfvijf. Met een beetje mazzel kon ze nog drie uurtjes slapen. Ze onderdrukte een geeuw en ging naar bed.





Aantal personen: 2


‘Ik slaap niet met je in één bed, Alex.’ Fiber keek Alex een beetje meewarig aan, alsof hij een bedelaar was die om een zloty vroeg.

‘Wat wil je dan, Marthe, dat ik op die bank ga liggen? No way, zelfs als ik me helemaal opvouw, past het nog niet!’

‘Voor mijn part ga je op de grond liggen, maar niet naast mij in bed.’

‘Marthe, please...’ Als er niemand anders bij was, noemde Alex haar eigenlijk zelden Fiber.

‘Marthe, plieeeesss!’ herhaalde de Poolse op kinderachtige toon. ‘Vergeet het, Alex. Je bent zestien. En een jongen.’ En ik weet hoe je soms naar me kijkt, dacht ze erachteraan.

Ze lag languit op het tweepersoonsbed en had haar tas met kleren naast zich neergezet zodat er niemand meer bij kon. Alex stond aan het voeteneind woest te wezen. Ze sloeg haar benen over elkaar, ook al had ze een legging aan onder haar rok en viel er echt niets te zien.

‘Vlei jezelf niet, viper,’ siste hij haar toe. Hij wist dat ze er een hekel aan had als hij haar slang noemde. ‘Al was je de laatste goth op aarde.’

Hij stormde theatraal de kamer uit. Fiber zuchtte, klapte haar laptop open en zocht contact met Mr. Oz.

Mr. Oz had hun budget gegeven voor twee kamers in een eenvoudig hotel, maar Alex had besloten het gehele bedrag te besteden aan één luxe suite in het Grand Hotel Karel V. Hij moest toegeven dat hij gehoopt had dat er getongd zou worden vanavond. Niet dat hij verliefd was op Marthe, maar ze had wel gelijk: hij was een jongen. En op het eiland liepen weliswaar een paar heel leuke meiden rond, maar daar waren overal camera’s.

Nu stond hij in dubio op de gang. Terug naar binnen gaan was geen optie, maar wat dan wel? Ze hadden al gegeten – hamburgers bij de McDonald’s – en het was nog vroeg. De kans dat Iris vanavond nog in actie kwam was klein. Hij besloot naar beneden te gaan om wat te gaan drinken.

Het hotel lag in de binnenstad van Utrecht. Het bestond uit meerdere gebouwen op één terrein. Als Londenaar was Alex niet zo snel onder de indruk van monumenten, maar hij moest toegeven dat het hotel er indrukwekkend uitzag. Hij en Marthe overnachtten in een van de keizerlijke suites in de Napoleontische vleugel. Marthe had de kamer ‘superkitch’ genoemd, maar Alex hield wel van de barokke stijl. Alleen die houten bank, daar paste hij echt niet op.

Alex nam plaats aan een tafeltje in de brasserie en bestelde een biertje. Hij verwachtte een vraag om legitimatie, maar nee, dit was Nederland. De serveerster was een knappe blonde meid die haar slanke figuur tevergeefs probeerde te verbergen achter een groen schort. Ze raadde de Hollandse bitterballen aan, waaraan hij prompt zijn tong verbrandde.

Na zijn derde biertje begon hij te relaxen en besloot hij een filmpje te pakken. Tegenover het hotel zat een kleine bioscoop waar ze The Bourne Identity draaiden, een van zijn favoriete films. Hij ging over een spion met geheugenverlies die tegen zijn wil op missies werd gestuurd. Alex kon zich goed in hem verplaatsen.

Maar voordat hij om de rekening kon vragen, trilde zijn mobieltje.

Een sms van Marthe, die vroeg waar hij was. Even twijfelde hij of hij wel wilde antwoorden, waarna hij kortweg ‘Brasserie’ sms’te. Wie weet wilde ze hem toch.

‘We denken dat Iris zich morgenochtend meldt,’ zei Fiber. Ze zat tegenover hem aan de tafel met een glas cola voor zich. Om commentaar te voorkomen had Alex zijn bierglas weg laten halen en een cassis besteld. Niet dat het Marthe waarschijnlijk één moer interesseerde wat hij dronk.

‘Ze komt naar ons toe? Vrijwillig? Dat is ook voor het eerst.’

‘Jij hebt ook geen idee wat ze is, hè?’ vroeg Fiber. ‘Waarom ze zo bijzonder is?’

‘Ik weet niet eens óf ze dat wel is. Haar dossier zegt dat ze hoogbegaafd is, maar nergens in uitblinkt. Volgens mij is ze gewoon lui.’ Hij nam een slok van zijn cassis. ‘Waar was jij trouwens vanmiddag?’

‘Wist je dat dit vroeger een kloosterkeuken was?’ vroeg Fiber.

Alex staarde haar aan. ‘Als dit een poging is om van onderwerp te veranderen: try again... Waar was je?’

‘Kun je een geheim bewaren?’

Alex haalde zijn schouders op.

‘Wie moet ik wat vertellen? Ik ken alleen jou hier.’

Fiber boog zich naar voren en zei: ‘Iris krijgt morgen een extra opdracht, een puzzeltocht in real life die ik vanmiddag heb uitgezet in de stad.’

‘Waarom?’ vroeg Alex. ‘Waarom nemen we haar niet gewoon mee?’

‘Misschien werkt het systeem niet meer,’ opperde Fiber. ‘Hoeveel kinderen kun je ongezien laten verdwijnen? Tijgerwelpje was ook geen succes, om het over Olina nog maar niet eens te hebben.’

‘Hmm.’ Alex dronk zijn glas leeg. ‘Denk je dat Mr. Oz me wil vervangen, Marthe?’ Het was een gedachte die al lange tijd door zijn hoofd speelde, zelfs nog voor het drama in Ripley.

Fiber keek weg. ‘Wil je een biertje?’ vroeg ze. Zonder zijn antwoord af te wachten wenkte ze de serveerster en bestelde twee bier. ‘En ga je daarna mee slapen?’ vroeg ze.

Alex grijnsde. Misschien zou het vanavond toch nog leuk worden.



Het was een gure ochtend. Iris trok de col van haar trui omhoog en stapte op de fiets.

De Springweg was ongeveer vijf kilometer fietsen vanuit Leidsche Rijn. Na een halfuurtje reed Iris de straat in, langs de speelgoedwinkel waar ze als peuter vaak met haar vader kwam. In die tijd was hij vrolijker en gingen ze op vrijdagmiddag vaak de stad in. Justin zat toen net op school. Ze mocht een speelgoedje uitzoeken en samen dronken ze wat op het terrasje bij de bioscoop. Voor de grap bestelde haar vader dan koffie voor Iris en Fristi voor hemzelf. Elke vrijdag dezelfde grap.

Ze stopte tegenover de bios.

Wat nu? Wat was precies de bedoeling?

‘Iris?’ vroeg een meisjesstem achter haar. Iris draaide zich om en staarde naar een zwaar opgemaakte tiener. Ze droeg een leren pilotenjas over haar spijkerbroek. Haar zonnebril had ze omhooggeschoven en vastgezet in haar zwartgeverfde haar. Door haar neus en lip zaten ringetjes en door haar oor stak een staafje metaal. Iris vermoedde dat ze een jaar of vijftien was. Achter het meisje stond de blonde jongen van het schoolplein.

‘Ik ben Marthe,’ stelde het meisje zich aan Iris voor, ‘maar je mag me Fiber noemen. Dit misbaksel hier is Alex.’ Ze sprak Nederlands met een licht accent.

De jongen knikte haar ongemakkelijk toe. ‘Hi,’ mompelde hij.

‘Jij was bij mijn school,’ zei Iris. ‘Horen jullie bij Mr. Oz?’

Fiber knikte: ‘Ik heb een opdracht voor je. Voor jou en Alex, om precies te zijn.’

‘Hè, wat?’ zei Alex verbaasd. ‘Wat bedoel je?’

Fiber keek Alex heel even aan en zei kortaf: ‘Het spijt me, Alex, maar ik heb mijn instructies.’ Ze wendde zich weer tot Iris. ‘Mag ik je portemonnee, paspoort en rugzak?’

‘Waarvoor?’ vroeg Iris wantrouwend. Ze kende het meisje helemaal niet en nu moest ze haar spullen afgeven? Daar had ze helemaal geen zin in.

‘Als je je broer terug wilt zien,’ zei Fiber, ‘dan geef je mij nu je spullen.’

Iris aarzelde.

‘Het is het een of het ander en mij om het even. Maar als je niet meewerkt...’

Met tegenzin overhandigde Iris haar portemonnee en rugzak.

‘Ook je fietssleutel graag.’

‘Mijn paspoort ligt thuis,’ zei Iris. Fiber knikte, terwijl ze de portemonnee vluchtig doorkeek en de sleutel van de fiets opborg in het muntenvakje.

‘Jij ook, Alex.’

‘Fiber, what the fuck?’ Hij had gewacht totdat Fiber klaar was met het roodharige meisje, maar nu was het zijn beurt om te protesteren.

Fiber hield haar lippen stijf op elkaar en stak haar hand uit. Uiteindelijk legde Alex woedend zijn spullen erin: portemonnee, paspoort, creditcard. Autosleutels had hij niet, in Nederland mocht je op je zestiende wel bier drinken, maar niet autorijden.

‘Je mobiele telefoon mag je houden,’ zei Fiber. ‘Dit is de opdracht: ergens in Utrecht ligt een bom. Via je mobieltje krijg je aanwijzingen hoe je erbij kunt komen. Over precies drie uur gaat hij af. Degene die het lukt om als eerste de bom onschadelijk te maken heeft gewonnen. Alex?’ Ze keerde zich naar haar partner. ‘Als Iris wint, ben jij teamleider af, en volg ik jou op.’

‘Serpent,’ spuugde Alex haar toe. Fiber negeerde hem. ‘Iris?’ Ze draaide zich naar het verbouwereerde meisje. ‘Als jij wint, komt je broer per direct vrij. Veel succes, de tijd gaat nu in.’

Fiber pakte haar eigen mobieltje en drukte op een icoontje. Een teller begon terug te lopen van 3:00 naar 2:59:59, 2:59:58, 2:59:57. Zowel Alex’ smartphone als die van Iris gaf een bliepje en ook daar begon de tijd terug te tellen.

‘O ja, nog één ding,’ voegde Fiber eraan toe. ‘De bom is echt. Als geen van jullie op tijd is, vallen er doden.’

Iris begon te rennen.

‘Fiber!’

‘Alex, Mr. Oz vindt dat het tijd wordt dat je jezelf bewijst. Stop met klagen en ga! Je hebt nog 2 uur en 59, nee, 58 minuten.’

Ze draaide van hem weg en liep zonder om te kijken terug naar het hotel. Pas toen ze uit zijn zicht was, verloor ze haar kalmte en begon ze te trillen.

‘Mr. Oz, Ty pieperzony gnoju,’ prevelde ze in het Pools. ‘Waarom laat je mij dit doen, jij ontzettende dupek!’





Live gespeeld!


Iris rende vloekend de Springweg uit. Zou het waar zijn? Zou Mr. Oz echt een bom hebben neergelegd? Had ze met een krankzinnige te maken? Moest ze de politie bellen?

Nee. Ze schudde het hoofd. Het was in feite heel simpel. De bom was echt, of de bom was niet echt. Als hij niet echt was, dan was er niets aan de hand, dan verspilde ze drie uur met rondrennen door Utrecht. In het ergste geval bleef haar broer vastzitten en werd ze door haar moeder op het matje geroepen omdat ze haar telefoon had gejat.

Als het wél waar was, dan maakte ze de komende drie uur kans haar broer te bevrijden. Haar broer die vastgezet was omdat hij een terroristische aanslag wilde plegen. Haar broer: wat een idioot. Maar wel háár idioot.

En als de bom daadwerkelijk afging, vielen er doden.

Ze had geen andere keus dan net doen alsof het waar was. En dat betekende dat ze iets minder dan 180 minuten had om een bom onschadelijk te maken.

Een bom.

Ze pakte haar mobieltje en zag dat er een extra icoon verschenen was. Hè, hoe hadden ze dat voor elkaar gekregen? Ze drukte erop en kreeg de tijd te zien: 2:53:23. Er waren zeven minuten verstreken. Onder de tijd stond een foto van een standbeeld. Het was een verguld vrouwenfiguur met haar beide armen omhoog. In elke hand hield ze een voorwerp dat Iris niet herkende. Onder aan de foto was een vakje waarin ze iets kon typen. Wat, dat wist ze niet, maar het standbeeld had ze eerder gezien. Het hing aan de gevel van de Stadsschouwburg.

Iris borg haar mobieltje op en rende naar de dichtstbijzijnde bushalte. Pas na vijf minuten wachten realiseerde ze zich dat haar ov-chipkaart nog in haar portemonnee zat.

Alex wist dat het een standbeeld was, maar daar was alles mee gezegd. Hij was voor het eerst in Nederland en kende Utrecht al helemaal niet, op het stukje rond het hotel na. Daarom sprak hij iedere voorbijganger aan en liet de foto zien. Bij de derde persoon – een oudere man met iets minder haast dan de rest – was het raak. In gebroken Engels wees de man hem de weg naar de schouwburg.

Gelukkig had zijn smartphone Google Maps en was de afstand te overzien.

Een auto stelen was te veel risico en fietsen stonden hier allemaal met meerdere sloten vast, dus Alex besloot te gaan rennen. Ondertussen schoten er destructieve gedachten door zijn hoofd. Marthe moest van de opdracht geweten hebben gisteravond. Ze waren de hele nacht samen geweest, en haar mobieltje was niet overgegaan. Ze had Mr. Oz niet gesproken, dat wist hij zeker. Dus had ze gisteravond gelogen. Ze wist precies wat er ging gebeuren, de bitch, al toen ze de puzzeltocht uitzette. Het leek erop dat Marthe teamleider wilde worden. Hun vriendschap betekende helemaal niets.

Maar ze had gelijk: hij klaagde te veel en nam te veel voor lief. Als hij leider wilde blijven en Mr. Oz niet nogmaals wilde teleurstellen, dan moest hij als eerste de bom ontmantelen. En daarna duidelijk maken wie hier de baas was.

Dat de bom misschien niet echt was, kwam niet eens in hem op. Mr. Oz was krankzinnig, daar was Alex al veel eerder achter gekomen. Krankzinnig en meedogenloos. Als geen van beiden de bom op tijd onklaar zou maken, zouden er slachtoffers vallen. En op de een of andere manier zou zelfs die ontploffing Mr. Oz’ doel dienen. Wat er ook gebeurde vanmiddag, er was maar één winnaar.

Alex vloog de bocht om en calculeerde dat het nog vijf minuten was tot aan de schouwburg.

Iris was al bij de schouwburg aangekomen. Die stond midden in de stad op het Lucasbolwerk, aan de rand van het plein. Om tijd te winnen rende ze over het grasveld naar het theater. Aan de linkermuur hing de vergulde vrouw en nu kon Iris ook zien wat ze in haar handen had: een masker en een tak. Onder het beeld stond in sierlijke letters geschreven: O KUNST DIE STYGT UIT ’T DWÆRLEND LEVEN EN AAN DER TYDEN NOOD ONTGAAT... Iris pakte haar moeders smartphone en klikte op het invoerveld. Ze toetste een willekeurig aantal letters in, om uit te vinden hoeveel ruimte ze had. Na de vijfde kon ze niets meer typen. Vijf letters dus. Er zaten vier woorden in met vijf letters: Kunst, stygt, Leven en tyden. Iris typte ze een voor een in. De derde, Leven, was raak. De foto van het standbeeld verdween en er verscheen een nieuwe voor in de plaats, deze keer van een paars verlichte, ondergrondse gang. Het was een vreemde afbeelding. De gang was van steen en zag er middeleeuws uit, maar de paarse lampen die de gang verlichtten, waren modern. Aan het eind gingen de kleuren over in oranje, geel, groen en blauw. Het geheel zag er sprookjesachtig maar ook een beetje creepy uit.

Iris had geen idee waar de gang zich bevond. Er was deze keer ook geen invoerveld te zien op haar scherm.

De tijd stond op 2:24:53. Minder dan tweeënhalf uur nog en ze was pas net begonnen.

Verwilderd keek ze om zich heen, op zoek naar een aanwijzing, toen ze in de verte de blonde jongen zag rennen. Alex, zo had Fiber hem genoemd. Twee dagen geleden had ze hem gezien op school. Hoelang hielden ze haar al in de gaten?

Niet voor het eerst vroeg ze zich af waarom ze al die moeite voor haar deden. En hoe zat het met Alex, die net zo verrast leek als zij toen hij de opdracht kreeg? Was dat een truc om haar aan het rennen te krijgen? In dat geval was hij een verdomd goede acteur, want hij leek woedend op het gothic meisje.

Belangrijke vragen, maar niet voor nu. Eerst moest ze hiervandaan. Ze rende weg van de schouwburg en hoopte maar dat Alex haar niet zag. Ze dook achter een stel geparkeerde auto’s en gebukt begaf ze zich weer in de richting van het centrum.

Utrecht had nog veel gebouwen die dateerden uit de middeleeuwen en de meeste daarvan waren te vinden in en rond het centrum. De kans was groot dat de ondergrondse gang hier in de buurt was. De schouwburg bevond zich aan de rand van de binnenstad, dus teruggaan leek haar een verstandige optie.

Maar als ze ernaast zat, ging dat haar heel erg veel tijd kosten.

Iris liep verder de Nobelstraat in. Ondertussen probeerde ze de beste strategie te bepalen.

Feit: zij had geen idee waar de gang zich bevond.

Feit: lukraak gaan zoeken in de stad en hopen dat ze bij toeval op de juiste locatie terechtkwam, was het domste wat ze kon doen.

Conclusie: ze moest hulp zoeken.

Twee opties: ze kon willekeurige voorbijgangers aanschieten, in de hoop dat iemand de plek herkende. Of ze zocht een expert.

Vraag: wie kende de stad op zijn duimpje?

Antwoord: een winkelier uit de buurt.

Tien minuten later kwam Iris triomfantelijk uit een boekhandel die daar al sinds 1865 gevestigd zat. De eigenaar had één blik op haar telefoonscherm geworpen en gezegd: ‘Dat is de tunnel onder de Ganzenmarkt.’ De foto bleek onderdeel uit te maken van een lichtproject waarvoor verscheidene kunstenaars lichtobjecten hadden gemaakt. De foto was ’s nachts genomen en daarom herkende ze de tunnel niet. Ze was er waarschijnlijk al duizend keer langsgelopen, maar altijd overdag.

De weg naar de tunnel liep schuin naar beneden, precies voor de Utrechtse Kinderboekwinkel langs, en leidde naar de werfkelders. In de tunnel bevonden zich meerdere metalen deuren die kennelijk bij de winkels erboven hoorden. Iris tuurde door een van de raampjes in de deuren en zag dozen met kinderboeken liggen.

Naast de deur had iemand met stift een code opgeschreven: N 52 5 7.5, E 5 7 45.4. Coördinaten! Ze haalde meteen haar mobieltje tevoorschijn en typte de getallen in. Google Maps zoomde in op een kaart en toonde de sterrenwacht Sonnenborgh. Dat was vanaf hier nog een behoorlijk eind lopen.

Even overwoog ze op Alex te wachten en een samenwerking voor te stellen. Met z’n tweeën zouden ze een veel groter gebied kunnen beslaan. Wie weet waar ze nog allemaal heen werden gestuurd. Maar Iris verwierp de gedachte meteen; het risico was te groot dat hij nee zou zeggen en dan was ze haar voorsprong kwijt.

Ineens kreeg ze een idee. Ze rende de tunnel uit (nadat ze zich er eerst van had verzekerd dat Alex er niet aankwam). Daarna liep ze de kinderboekwinkel binnen en vroeg of ze een zwarte stift mocht lenen. Het was een kleine moeite om van de vierde vijf een acht te maken. Of ze Alex er letterlijk mee van de kaart zou brengen, wist ze niet, maar het zou hem hopelijk vertragen. Ze bracht de stift weer terug en zette het op een rennen, in de richting van de sterrenwacht.

Alex typte ‘Leven’ in op zijn mobieltje en bleek in één keer goed te gokken. Hij kreeg een foto van een felverlichte tunnel te zien. Eronder stond ‘© Trajectum Lumen’ geschreven. Alex startte zijn mobiele internet en kopieerde de Latijnse term in het zoekveld van Google. Een paar seconden later las hij de uitleg over het kunstproject en zag op de kaart de verschillende locaties van de kunstwerken. De Ganzenmarkt was er een van. Hij liet zijn mobieltje de route plannen, terwijl hij alvast in de richting van het centrum rende. Als hij geluk had, haalde hij Iris nog in.

Iris deed bijna een kwartier over het stuk naar het park Zonnenburg waar de sterrenwacht zich bevond. Het was druk in de stad (moesten die mensen niet werken?) en ze begon buiten adem te raken. Ze was nooit zo’n held in sport geweest, maar sinds ze op het gym zat, deed ze helemaal niet meer aan gym. De school moedigde sporten wel aan, maar Iris speelde liever toneel.

Er was bijna anderhalf uur verstreken en Iris vroeg zich af of ze de stift niet beter had kunnen houden. Teruglopen naar de winkel had haar kostbare minuten gekost.

De sterrenwacht lag boven aan een heuvel. Onderweg kwam Iris een groepje kleine kinderen tegen, gekleed in stoere ridderpakken. De leidster had een boekje met foto’s en zo te zien moesten de kinderen er de juiste locatie bij zoeken. Iris onderdrukte een glimlach – het deed haar denken aan de ridderspelletjes die ze als kind met Justin speelde – en beklom het laatste stuk van de heuvel.

De ingang was een glazen deur die leidde naar een kleine ruimte met een balie, een kaartenrek en verschillende posters aan de muur die door een jongeman van begin twintig aandachtig werden bestudeerd. Achter de balie stond een bejaarde man die volgens zijn naambordje Nico heette. Hij was vrijwilliger bij de sterrenwacht. Nico heette haar bij binnenkomst vriendelijk welkom en wachtte tot ze de balie genaderd was, waarna hij vroeg waar hij haar mee van dienst kon zijn.

‘Ik wil graag naar binnen,’ antwoordde Iris aarzelend, omdat ze niet zeker wist of ze überhaupt binnen moest zijn.

‘Schoolproject zeker?’ vroeg de man en Iris knikte instemmend. ‘Natuurkunde,’ voegde ze eraan toe.

‘Heb je een Museumjaarkaart?’

‘Ja, die heb ik,’ zei Iris en ze greep naar haar binnenzak, waar ze normaal gesproken haar portemonnee bewaarde.

‘O shit,’ vloekte ze, gevolgd door een ‘sorry’.

‘Mijn kinderen zijn inmiddels alweer wat ouder, juffrouw, maar geloof me: ik heb ergere dingen gehoord dan “shit”.’ De man lachte, niet onvriendelijk. ‘Laat me raden, portemonnee vergeten?’

‘U mag nooit meer raden. Kunt u iets voor mij doen?’

De man schudde zijn hoofd. ‘Sorry, meisje. Het is zes euro – drie als je nog geen 17 bent – of een Museumjaarkaart. We hebben als museum al niet heel veel inkomsten, dus als ik uitzonderingen ga maken...’

Van juffrouw naar meisje in tien seconden. Dat beloofde niet veel goeds. Iris wilde boos worden, zoals Justin deed wanneer hij zijn zin niet kreeg. Maar zij was Justin niet. Ze wierp een blik op haar mobieltje en zag dat ze nog 1 uur en 21 minuten had.

Denk, Iris! sprak ze zichzelf toe. Denk na!

‘Meneer,’ zei ze. ‘Ik woon in Leidsche Rijn, dus even op en neer naar huis zit er niet in. En morgen moet ik mijn werkstuk af hebben. Ik ben aan de late kant, ik weet het, maar...’

Ze keek hem verzuchtend aan en sperde haar ogen wat verder open, al probeerde ze niet te overdrijven.

‘Als ik u nu beloof dat ik morgen langskom met mijn jaarkaart, of nog beter, met drie, nee, tien euro, dan...’

De man begon zijn hoofd te schudden, nog voordat Iris uitgesproken was.

‘Sorry, meisje, maar nee. Morgen werkt hier weer een andere vrijwilliger en wie zegt dat je ook daadwerkelijk terugkomt? Ik beweer niet dat je niet te vertrouwen bent, maar mijn ervaringen met jongeren zijn –’

‘Hier.’ Deze keer werd hij onderbroken. De jongeman van de posters, wiens aanwezigheid Iris alweer vergeten was, legde drie losse euro’s op de toonbank. ‘Voor de jongedame.’ En tegen Iris: ‘Ik neem aan dat je nog geen zeventien bent.’ Iris schudde haar hoofd. ‘Waar gaat je werkstuk over?’ Paniekerig wierp Iris een blik op een poster met tentoonstellingen.

‘Ehm... ruimtebeelden! Ik moet een werkstuk maken over de ruimte.’

‘Er is binnen een bijzondere film te zien over het heelal, maar die staat ook gewoon op internet. De foto’s zijn erg mooi. Veel succes.’

‘Dankjewel,’ stamelde ze en met een rood hoofd wendde ze zich weer tot de medewerker. De man had inmiddels de drie euro opgeborgen en een toegangskaartje tevoorschijn getoverd.

‘Gered door de bel, jongedame,’ zei hij stuurs, alsof hij haar liever buiten de deur had gehouden. Hij overhandigde haar het toegangsbewijs en een plattegrond van het museum en wees haar waar ze haar jas kon ophangen.

Het museum bestond uit meerdere ruimtes. Beneden was een grote stenen kamer onder een glazen koepel waar een man simultaan op vier verschillende beeldschermen een saaie monoloog hield. Volgens de plattegrond waren er ook nog drie koepels – waarvan er eentje gesloten was – met sterrenkijkers en ook nog drie tentoonstellingsruimtes.

Iris had geen idee waar ze moest beginnen. En de tijd tikte maar door.

Wat nou als de aanwijzing zich buiten het gebouw bevond? Ze had voetstoots aangenomen dat ze hier moest zijn, maar misschien was dat helemaal de bedoeling niet! Gefrustreerd haalde ze haar mobieltje tevoorschijn. De tijd sprong net terug naar 1:09:00. Eronder verscheen een pijl die naar het oosten wees.

‘Yes!’ zei Iris hardop, wat haar een vreemde blik opleverde van een vader met dochter die net op hun gemak de ruimte binnen kwamen wandelen. Iris haastte zich weg.

Haar mobieltje gaf alleen de richting aan en niet de verdieping, dus Iris moest een paar keer trappen op en neer voordat ze de juiste locatie gevonden had. Het was een van de koepels. Ze keek naar een sterrenkijker die ongeveer twee keer zo lang was als zijzelf.

Volgens haar mobieltje was ze op de juiste locatie. Toch was er niets te zien wat leek op cijfers, letters, codes of wat dan ook.

Iris raakte in paniek. De bom, haar broer, het was onwerkelijk geweest tot nu toe. Alsof ze nog steeds in 3D door een game rende. Maar nu de tijd begon te dringen, werd het echt. Over ruim een uur ontplofte er een bom en gingen er mensen dood.

Haar mobieltje ging. Gedachteloos nam ze op.

‘Hallo?’

‘Iris? Heb jij mijn telefoon gevonden?’

‘Mam?’

Stom. Stom! Ze had het nog zo van tevoren bedacht: als haar moeder belde, moest ze niet opnemen!

‘Ben je al in Parijs?’ vroeg ze snel.

‘Ja, ik ben bij het hotel, waar lag hij?’

‘Wat?’

‘Waar lag mijn telefoon? Waar heb je hem gevonden?’

‘Naast de bank, bij de tijdschriften.’

‘Vreemd, ik dacht dat ik daar gekeken had. Hè, balen is dit. Waarom ben je niet op school?’

‘Ehm... tussenuur.’

‘Tussenuur, nu al?’

‘Ja, juf Kroon is ziek. We gaan over twintig minuten weer beginnen. Hoe laat ben je bij de ambassadeur?’ Wanhopig probeerde ze het gesprek op een ander onderwerp te brengen.

‘Eind van de middag pas. Ze proberen erachter te komen waar Justin is. Iris, waar slaap je vanavond?’

‘Bij Eveline?’

‘Waarom lees ik hier dan in een sms op jouw telefoon: “Kun je voor mij liegen? Zeggen dat ik morgen bij jou logeer?”’

Shit. Ze was vergeten haar berichtjes te wissen.

‘Iris, heb jij mijn telefoon gepikt?’

Iris wist niet wat ze moest zeggen en dus drukte ze haar moeder weg. Daarna zette ze het ding op stil en negeerde het aanhoudende trillen.

Haar hart klopte in haar keel. De bom, haar broer, de tijdsdruk, alles viel in het niet bij het telefoontje van haar moeder.

Ze twijfelde. Moest ze terugbellen? Alles uitleggen? Had ze daar tijd voor?

Iris staarde wezenloos naar de telescoop voor haar.

Ze sloeg zichzelf voor het hoofd. Stomme trut, de telescoop!

Er stond een trapje voor, omdat de lens te hoog in de lucht hing om zo doorheen te kijken. Iris beklom de treden en gluurde door de kijker. Eerst zag ze niets, maar toen ze een paar keer met haar oog heen en weer schoof, kwam de Dom in beeld. Iris wist genoeg en haastte zich naar de ingang

Haar moeder stuurde nog een paar sms’jes, die Iris stuk voor stuk negeerde.

Zonder gedag te zeggen greep Iris haar jas en verdween door de buitendeur. Vrijwilliger Nico kon het niet laten een opmerking te maken over de jeugd van tegenwoordig. Maar er was niemand die het hoorde.

De stunt van Iris met de stift bleek uiteindelijk in Alex zijn voordeel te werken. De door haar veranderde coördinaten leidden namelijk naar een plaatsje in Duitsland. Alex kon zich niet voorstellen dat Mr. Oz de opdracht zo moeilijk wilde maken, dus was er iets anders aan de hand.

Eerst dacht Alex dat het een puzzel was die hij moest oplossen. Nadat hij tien minuten bezig was geweest met cijfers optellen, vermenigvuldigen en omdraaien, zag hij ineens dat er met een van de cijfers geknoeid was. Hij veegde met zijn vingers over de acht en zag een vijf verschijnen.

Tijd om boos te worden had hij niet. Alex nam de cijfers over in zijn telefoon en zag hoe de route werd getekend in Google Maps.

Tegen de tijd dat hij eindelijk bij de sterrenwacht arriveerde, kwam Iris net naar buiten. Vijf minuten eerder of later en hij had haar gemist. Hij besloot de sterrenwacht links te laten liggen en volgde Iris in haar kielzog.





Spoor 7


Fiber volgde de twee lichtjes die over de kaart van Utrecht bewogen. Ze zat op haar hotelkamer op de rand van het bed met een laptop op schoot en zag hoe Alex het spoor van Iris weer had opgepakt. Haar mobieltje ging.

‘Met Fiber.’

De mechanische stem van Mr. Oz schetterde in haar oor: ‘HOE DOEN ZE HET?’

Fiber keek op haar horloge. Ondanks haar voorkeur voor elektronica had ze een ouderwets klokje om haar pols dat van haar moeder was geweest.

‘Ze gaan het net redden, denk ik.’

‘TIJD OM HET ZE WAT MOEILIJKER TE MAKEN. DIT IS WAT JE GAAT DOEN.’

Iris was vlak voor de Dom toen Fibers sms binnenkwam: ‘Nieuwe regel: ik kom achter jullie aan. Run, baby, run.’

Alex bewoog zich enkele tientallen meters achter haar, toen hij zag dat Iris stopte en verschrikt naar haar telefoon keek. Even later begon ook zijn toestel te zoemen en ontving hij dezelfde boodschap.

‘Bollocks,’ mompelde Alex binnensmonds. Hij wist hoe goed Marthe was. En hoe slim. Ze kon precies zien waar Alex en Iris zich bevonden, doordat ze hun telefoons kon volgen (om het nog maar niet te hebben over de chip in zijn nek). Maar ze konden hun mobieltjes ook niet wegdoen: zonder telefoon geen aanwijzingen en zonder aanwijzingen hield het spel op.

Misschien kon hij er zijn voordeel mee doen. Iris was niet getraind. Als Marthe achter haar aan ging, kon hij ondertussen de bom vinden, onklaar maken en zo de wedstrijd winnen. Maar dan moest hij weten waar Iris nu naartoe ging.

Iris raakte in paniek. Ze wist niet of ze de boodschap letterlijk moest nemen, maar zelfs al zou Fiber alleen maar haar mobieltje afnemen, dan nog was het te laat voor haar broer. Ze zag ineens op elke straathoek goths lopen die het op haar gemunt hadden.

De tijd begon te dringen, ze had nog ruim drie kwartier over.

Een plannetje begon te ontstaan toen ze een jongen zag lopen met een mobieltje aan zijn oor. Ze twijfelde even of ze hem moest aanspreken, maar nee, hij was niet de beste kandidaat. Wat ze zocht, was een geek.

Ze speurde het Domplein af, op zoek naar een slachtoffer, terwijl ze ondertussen haar verhaaltje in haar hoofd repeteerde.

Het moest een jongen zijn, liefst iets ouder dan zij, bij voorkeur zonder vriendin. Ze beet op haar lip, terwijl de ene na de andere non-kandidaat passeerde. Ondertussen tikte de tijd maar door. Als er niet snel iemand kwam, moest ze het erop wagen en ervandoor gaan, en hopen dat ze Fiber kon ontlopen.

Als op afroep kwam de juiste kandidaat tevoorschijn. Het was een jongen van een jaar of zestien met een hoodie en een vlassig baardje. In zijn ene hand had hij een gele plastic tas van een stripwinkel, in zijn andere zijn mobiele telefoon. Iris stapte meteen op hem af.

‘Hallo?’

De jongen had kort haar, vol met gel om het te laten pieken. Een beetje verlegen keek hij Iris aan. Ze schonk hem een stralende glimlach. ‘Mag ik je iets brutaals vragen?’

De jongen bloosde.

‘Eh... ja, dat is goed...’

‘Ik doe mee aan een radioprogramma,’ ratelde Iris. Ze had eerst tv-programma willen zeggen, maar dan zou hij misschien vragen waar de cameraman was. ‘Ik moet een schatkist vinden, binnen een bepaalde tijd, en dan win ik een geldprijs. Alleen, er zit iemand achter mij aan, iemand van de show, en als die mij aantikt, ben ik af.’

‘Uh, uh,’ reageerde de jongen en hij keek alsof ze gek was. Oké, dit ging zo niet werken, ze praatte te veel. Iris kwam iets dichter bij hem staan en begon zachter te praten: ‘Ik weet dat het vreemd klinkt, maar...’ Ze hield haar mobieltje omhoog en fluisterde samenzweerderig: ‘Ik weet zeker dat ze mij kunnen volgen via deze telefoon. Maar ik kan hem niet weggooien, want daar komen ook de aanwijzingen voor de puzzels op binnen. Nou wilde ik vragen of je...’

Ze deed nog een paar stappen dichterbij en fluisterde haar voorstel in zijn oor, waarbij ze extra haar best deed om lichamelijk contact te maken.

Alex verschool zich achter een stenen beeld, in de hoop iets van het gesprek op te vangen. Wat was ze van plan? Had hij haar onderschat? Ze had hem net al op het verkeerde been gezet met de coördinaten, probeerde ze nu weer iets nieuws uit? Hij begon langzaam te vermoeden dat ze meer was dan een mooi koppie met een lekker lijf. Mr. Oz had haar niet voor niks uitgekozen.

Iris was klaar en gaf de jongen een kus op zijn wang. Ze aarzelde even en sloeg toen haar armen om zijn hals. Ze boog zich naar voren en gaf hem een langzame zoen op zijn mond. Ze rende blozend van hem weg.

Alex zag hoe de jongen haar verbouwereerd nakeek en toen naar de ingang van de Domtoren liep.

Alex stond in dubio. Ging hij in haar plaats de toren beklimmen of was dat altijd al zijn bestemming? Wie moest hij nu volgen?

Iris voelde de lippen van Hugo nog op haar mond. Ze had nog nooit eerder een jongen gezoend. Ze had er uiteraard wel over gefantaseerd, maar in haar verbeelding was dat niet met een onbekende jongen in de kou op het Domplein...

Zou Alex haar hebben gezien? Waarom maakte haar dat wat uit?

Ze had ontzettend veel zin in koffie en een broodje, al was het maar om haar buik tot rust te laten komen. Alleen: haar eten en drinken zaten in haar rugzak en ze had geen geld.

Was dit hoe zwervers zich voelden? Overal winkels en mensen met tassen en goedgevulde portemonnees en zelf geen cent te makken hebben? Haar maag knorde een keer extra hard.

Ze checkte Hugo’s mobieltje. Ze had de zijne omgewisseld voor de smartphone van haar moeder, in de hoop dat hij Fiber van haar spoor af zou brengen. Nu maar hopen dat Fiber niet zo gevaarlijk was als ze eruitzag.

Iris wierp een blik op de klok op de Domtoren in de verte. Een snelle rekensom vertelde haar dat ze een kwartier verder was.

Het kostte Alex al zijn overredingskracht om zonder te betalen de Domtoren te mogen beklimmen. Maar zelfs hij kreeg het niet voor elkaar om dat in zijn eentje te doen. Net als de jongen, twee Japanse toeristen en een luidruchtige schoolklas moest hij wachten tot de rondleiding begon. Nu maar hopen dat hij de juiste beslissing had genomen om de jongen te volgen.

Alex bestudeerde Iris’ kersverse loverboy. Ze had een slimme keus gemaakt. Het was iemand die waarschijnlijk weinig vrienden had. Zeker geen vriendin en waarschijnlijk heel blij dat hij iets voor een mooi meisje mocht doen. De zoen was de kers op de taart; deze jongen zou indien gevraagd voor haar van de toren af springen.

Af en toe wierp loverboy een blik op zijn telefoon. Alex schoof langzaam zijn kant op, in de tevergeefse hoop een glimp op te vangen van wat er in het scherm stond.

De groep ging eindelijk op pad. Alex liet de jongen voorgaan. Onderweg stopten ze bij verschillende historische locaties, waar Alex niet bijster in geïnteresseerd was. Zowel hij als loverboy begon rusteloos te worden.

Toen de reisleider – een niet bijster geïnteresseerde student die monotoon zijn verhaal afdraaide – hun de Heukelomzaal liet zien, zag de jongen zijn kans en schoot ongezien de trap op naar boven. Alex aarzelde niet en volgde hem op de voet.

Fiber stond voor de toren en keek naar boven, maar zag niets. Ze bestudeerde haar smartphone en zag een rood en een blauw vlekje om elkaar heen cirkelen. Ze drukte op bellen en hield de hoorn tegen haar oor.

‘Mr. Oz? Ze staan allebei boven op de toren, Iris én Alex. Wat wilt u dat ik doe?’

‘LAAT HAAR GAAN. HOUD ALEX HIER.’

‘Ja, meneer,’ antwoordde Fiber. Ze borg haar mobieltje weer op en probeerde niet te denken aan gisteravond.

Iris had inmiddels een broodje en een flesje water gescoord. Bizar wat je allemaal kunt krijgen als je het gewoon vraagt, dacht ze. Ze zat op een bankje in een hofje, vlak bij het station. Op haar schoot lag Hugo’s mobieltje de tijd weg te tikken.

Ze droomde even weg. Vroeger kwam ze hier met haar vader. In het midden van het hofje stond een stuk steen. Officieel was het een kunstwerk, maar voor een peuter was het een klimrek. Haar vader hield haar hand vast terwijl zij onhandig van de een naar de andere kant klauterde. In haar herinnering was het een rots van epische proporties. In werkelijkheid kwam het ding nauwelijks tot aan haar knieën.

Een mobiele telefoon ging over en het duurde even voordat Iris doorhad dat het haar ruilmobieltje was.

‘Hugo?’

‘Ja, ik heb het gevonden! Het was een QR-code, je weet wel, met van die blokjes die je kunt scannen met je camera. Hij verwees naar een website!’

‘Way to go, Hugo!’ kirde Iris. ‘Je bent geweldig! Wat is de website?’

‘De reisplanner van de NS. Je moet de trein hebben van 12.55 uur naar Amsterdam. Spoor 7.’

De wereld werd stil.

De vogels hielden op met zingen. Auto’s stopten midden op straat. Voorbijgangers bevroren in hun beweging, hun gesprekken stokten.

In het middelpunt van de stilte zat Iris en staarde naar haar mobieltje.

‘Iris? Iris, ben je daar?’ klonk Hugo uit de telefoon. Zijn stem was het enige geluid in de hele wereld. Ze luisterde ernaar alsof het signaal uit de ruimte kwam, een eerste teken van buitenaards leven sinds het ontstaan van de mensheid.

‘Iris?’

Iris hield het mobieltje weer tegen haar oor en vroeg monotoon: ‘Kun je dat nog een keer herhalen?’

‘De trein naar Amsterdam. Spoor 7. 12.55.’

Zonder antwoord te geven drukte Iris het gesprek weg en stond op.

Met een glazige blik liep ze het hofje uit, langs bewegingloze winkelaars en roerloze auto’s. De wereld hield heel even de adem in terwijl Iris naar de plek liep waar haar vader twee jaar eerder zelfmoord had gepleegd.





De bom


Hij moest naar het station. Alex had meegekeken hoe de jongen de QR-code voor zijn lens hield en daarna nerveus zijn nieuwe vriendin belde. Zodra loverboy uit het zicht was, scande Alex de QR-code zelf ook.

De trein naar Amsterdam. Had Mr. Oz de bom in de trein gelegd? Had hij dat Marthe laten doen?

Iris had een voorsprong. Hoe groot, dat wist hij niet. Hij wilde Marthe bellen om te overleggen, maar nee, dat kon niet meer. Hij maakte geen deel meer uit van het team, was zelfs haar tegenstander. Alex was op zichzelf aangewezen, en als hij teamleider wilde blijven, moest hij zichzelf bewijzen. Tot nu toe was de rookie hem volledig te slim af geweest.

Alex negeerde de gids – die woedend naar boven kwam en hem toeblafte dat hij niet in z’n eentje de Dom op mocht – en rende in volle vaart naar beneden, waar hij werd opgewacht door Fiber.

‘Marthe,’ hijgde hij. Zijn ogen schoten alle kanten op, op zoek naar een uitweg. Onder normale omstandigheden kon hij het van haar winnen, maar niet nadat hij 465 traptreden was afgerend.

‘Alex. Mr. Oz zei dat ik je moest tegenhouden.’

‘Ga je dat doen?’

Fiber schudde haar hoofd. ‘Ik ga zeggen dat ik je niet kon bijhouden. Weet je waar je naartoe moet?’

Alex knikte.

‘Ga dan, eikel! Ik houd Iris tegen.’

‘Iris? Die is niet hier, die is al lang weg.’

‘Wie is dan daarboven?’ vroeg Fiber.

‘Een of andere loser met haar mobieltje.’

Alex zette het op een rennen. Fiber wachtte een paar seconden en begon toen zo snel als ze kon rondjes rond het standbeeld op het plein te rennen. Toen ze helemaal buiten adem was, belde ze Mr. Oz.

‘Ik ben ze kwijt,’ zei ze hijgend. ‘Iris heeft me in de maling genomen en haar mobieltje geruild met een voorbijganger. Ze is hier nooit geweest.’

‘ZE IS SLIM. ALEX?’

‘Die kan nog steeds sneller rennen dan ik,’ pufte ze.

‘DAT IS TENMINSTE NOG IETS. OKé, GA TERUG NAAR JE HOTEL.’

‘Maar Mr. Oz –’

‘MR. OZ HAAT HET OM ZICHZELF TE HERHALEN.’

‘Ja, meneer.’

Alex zette alle voorzichtigheid overboord en trok de eerste de beste bromfietser van zijn rijwiel. Onder luid gescheld sprong hij erop en gooide het gas open. Hij negeerde rode stoplichten, het getoeter van het verkeer en het gevloek van de voetgangers die hij steeds net niet omverreed. Alex wist ongeveer waar het station ten opzichte van het hotel was. Hij scheurde langs het busstation, over de tramrails, in de richting van de roltrap naar boven. Daar smeet hij de brommer op de grond en wurmde zich een weg langs de mensen, die niet zoals in Engeland keurig aan de rechterkant stonden, maar zich over de hele roltrap hadden verspreid. Meer gevloek en getier en zelfs iemand die hem de weg wilde versperren en een speech begon te houden over fatsoen. Alex gaf hem een knietje en sprong over de neerzinkende man heen. Als een sprinter vlak voor de finish snelde hij door de stationshal, ontweek verbouwereerde reizigers, vloog langs de kiosken waar ze ijs en tijdschriften verkochten en rende de trap af naar spoor 7, waar hij de trein precies voor zijn neus zag wegrijden.

Hijgend, met zijn hand in zijn zij om de steken te onderdrukken, bleef Alex staan en keek de vertrekkende trein na.

‘De bom ligt op de rails, niet in de trein,’ hoorde hij een meisjesstem monotoon zeggen.

‘Hoe... hoe weet je dat?’ vroeg Alex. Achter hem stond Iris, haar rode haar wapperend in de wind, haar gezicht lijkbleek.

‘Omdat ik hem kan zien.’ Ze wees naar een pakketje dat tussen de rails geplaatst was. Er knipperden lampjes. Bovenop zat een reusachtige teller gemonteerd die seconden terugtelde: 4:58, 4:57, 4:56.

‘Damn.’ Alex wierp een blik op het informatiebord en zag dat de volgende trein over een kleine vier minuten zou verschijnen. De bom zou precies onder een van de coupés ontploffen. Hij keek Iris aan.

‘Bang?’ vroeg hij.

Ze schudde haar hoofd.

‘Nee,’ zei ze, ‘niet bang. Boos.’ Ze stapte op Alex af en pakte hem bij de schouders.

‘Waarom?’ vroeg ze met ingehouden woede.

‘Weet ik veel,’ zei Alex. ‘De wegen van Mr. Oz zijn ondoorgrondelijk.’

‘Maar waarom hier, jij ongelofelijke klootzak?!’

Alex pakte haar polsen beet en dwong Iris los te laten.

‘Ik weet niet waar je het over hebt. Ik weet niet waarom of wat. Ik weet dat over iets meer dan vier minuten een bom ontploft. Kies, Iris, vluchten of vechten.’

Iris slikte. Haar gedachten waren als bijen in een zwerm, zoemend om elkaar heen. Ze keek om zich heen en zag een groep tieners verveeld een sigaret delen, een moeder met een enthousiast blond jongetje dat huppelend op de trein wachtte. Een conducteur die iets onverstaanbaars in zijn walkietalkie riep. De knipperende lichtjes van de bom. Ze zag haar vader aan de rand van het perron staan, zag hem denken aan zijn gezin, aan zijn kinderen. In gedachten zag ze de trein aan komen rijden, zag ze haar vader springen, zag ze het bloed op de rails spatten.

Iris keek terug naar Alex.

‘Vechten,’ zei ze.

‘Kom op dan.’

Hij greep Iris bij de arm en trok haar mee naar de rand van het perron.

Iris keek naar de bom, die inmiddels minder dan drie minuten aangaf. Een dame van middelbare leeftijd volgde haar blik. De vrouw staarde enkele seconden naar het pakketje en begon toen te gillen: ‘Een bom! Er ligt een bom op de rails!’

Om hen heen begonnen mensen te gillen en te rennen. Iris en Alex negeerden ze.

‘Klaar?’ vroeg Alex. Iris knikte. Het voelde alsof ze haar vader tegemoet sprong.

Van dichtbij zag Iris dat de bom drie zwarte kabels had. Aan elke kabel hing een gekleurde label: een rode, een groene en een blauwe. In het midden van de bom was een illustratie zichtbaar met daarop kleinere vierkantjes en streepjes die op een ingewikkelde manier verbonden waren. Het leek net een doolhof uit het spel, alleen was dit vierkant:



‘Heb jij een smartphone?’ vroeg ze.

‘Ja, wacht even.’ Alex haalde zijn mobieltje tevoorschijn. Achter hen was de evacuatie begonnen. Uit de omroepinstallatie klonk een kalme vrouwenstem die iedereen opdroeg het station te verlaten. Alex scande ondertussen onverstoord de code. Zijn mobiele browser opende en de volgende tekst verscheen: ‘Deze bom heeft drie kabels, een rode, een groene en een blauwe. Maar de labels aan de kabels zijn verwisseld en zitten niet meer op de juiste plek. Knip eerst de groene, dan de blauwe en als laatste de rode kabel door om de bom onschadelijk te maken.’

‘De labels zijn verwisseld,’ herhaalde Alex.

‘We hebben geen schaar,’ antwoordde Iris.

‘Wacht even, Iris, de tekst zegt dat de labels verwisseld zijn, dat betekent dat...’

‘Heb jij een mes?’

‘Wat? Nee, ik... nee!’

Iris draaide zich om en keek naar het inmiddels verlaten perron. In de verte kwam iemand van de spoorwegpolitie aanrennen. Er ging een steek door haar heen. Waar was de politie toen haar vader sprong? Waarom hield niemand hem tegen en haar wel?

‘Zijn jullie gek geworden?’ gilde de man. ‘Ga van de rails!’

Iris bedacht zich geen moment en liet zich door de man het perron op hijsen. Daarna gaf ze hem een zet, waardoor hij zijn evenwicht verloor, en rende weg.

‘Wat doe je?’ gilde Alex. Hij kon de paniek niet uit zijn stem laten.

‘Een schaar zoeken!’ gilde Iris terug. Ze rende het hokje van de kiosk in die door het personeel in de steek gelaten was. De spoorwegbeambte kwam weer overeind en rende achter haar aan.

Ondertussen staarde Alex naar de teller, die minder dan twee minuten aangaf. De kabels waren alle drie zwart. Welke kleur er onder het dikke omhulsel zat, was niet te zien.

Iris dook achter de toonbank en begon als een bezetene laatjes open te trekken. Ze was nog maar net begonnen toen de politieman achter haar de kiosk binnenstormde.

‘Blijf van die spullen af! En ga hier als de wiedeweerga vandaan! Heb je de oproep niet gehoord? Er is een bommelding, we weten niet of het echt is of een grap, maar je moet hier weg.’

Iris keek niet op, maar bleef naar een scherp voorwerp zoeken. ‘Het is geen grap,’ zei ze. ‘De bom ligt op de rails, ga maar kijken.’

Even bleef de man staan, toen stormde hij net zo hard naar buiten als hij was binnengekomen. Hij rende naar de rand van het perron en staarde naar Alex. Iris kwam achter hem aan met een klein aardappelschilmesje in haar handen.

‘Wat doe je daar?’ schreeuwde de politieman naar Alex.

‘Ik probeer een bom onschadelijk te maken, meneer.’

‘Idioot, ga daar vandaan! De experts zijn onderweg!’

‘We hebben nog iets meer dan een minuut, denkt u dat het tijd genoeg is voor de experts?’ riep Alex.

Iris ging naast de man staan en zei: ‘Vluchten of vechten? U mag kiezen.’

De man keek haar aan alsof ze krankzinnig was, greep haar bij de arm en sleepte haar weg over het perron, in de richting van de roltrap.

‘Laat me los!’ gilde Iris, maar de man gaf geen kik. Wanhopig keek ze naar Alex, maar die begon druk aan de kabels te trekken.

‘Nee, Alex, niet trekken! Snijden of knippen, je blaast ons op!’

Ze probeerde zich opnieuw los te trekken, maar de man was veel te sterk voor haar. In een opwelling hief ze haar vrije arm omhoog en stak het aardappelschilmesje in zijn arm. De man slaakte een gil en liet haar meteen los. Verbijsterd staarde hij naar het bloed dat uit zijn mouw begon te druipen.

Iris trok haar mes terug en rende naar Alex, naar de rand van het perron, naar de rails, naar de plek waar haar vader voor het laatst geleefd had.

Waarom ging ze er niet vandoor? Waarom liet ze Alex zijn gang niet gaan?

Omdat hij geen idee had en zij wel. Daarom.

Ze sprong op de rails en hurkte hijgend naast hem neer.

‘Ik weet niet wat ik moet doen!’ zei Alex.

‘Ik wel,’ antwoordde Iris, kalmer dan ze in werkelijkheid was, en ze begon de kabel met het blauwe label door te snijden. Ze moest hard werken, want het rubber was dik. Even dacht ze dat ze het verkeerd had, dat er rode draad onder zat, maar het was bloed.

(bloed, haar vaders bloed, bloed)

Het bloed was van het mes op de kabel terechtgekomen. De kabel was groen.

‘Hoe wist je dat?’ stamelde Alex.

‘Geen tijd,’ antwoordde Iris en ze begon de kabel met het rode label door te snijden.

De tijd kwam onder de minuut en de teller begon te piepen. Elke seconde een snerpende piep, die door merg en been ging.

(56 seconden)

Op dat moment voelde Alex de grond trillen. Het duurde even voordat hij zich realiseerde dat er een trein aankwam.

(47 seconden)

‘Wat is dat?’ Iris keek verschrikt op en stopte met snijden.

‘Blijf snijden!’

Iris sneed zo hard als ze kon. Het mes was bot en kwam maar moeizaam door het rubber heen.

(39 seconden)

‘Wat gebeurt er?’ vroeg ze nog een keer.

Ze sneed de blauwe kabel door. Nog 35 seconden en één kabel te gaan.

‘Een trein,’ antwoordde Alex eindelijk.

‘Een trein?!’ gilde Iris. ‘Is die niet gewaarschuwd dan?!’

(33 seconden)

‘De rode kabel, Iris, die moet ook nog doorgesneden!’ Alex greep naar haar mes, maar Iris gaf het niet prijs. De seconden tikten weg. Iris keek verstijfd over zijn schouder naar de naderende trein. Ze hoorde de remmen piepen.

(28 seconden)

Het overstemde het gepiep van de teller.

(19 seconden)

Een geweldige pijn ging door haar hoofd. Ontdaan keek ze naar Alex, die klaarstond om haar nog een keer te slaan. Ze voelde haar wang gloeien.

(11 seconden)

‘Geef me het mes!’ gilde hij. Dwingend wees hij naar de kabel met het groene label.

Iris dook naar beneden en begon te snijden. Onder het zwarte rubber kwam een rode kabel tevoorschijn.

(8 seconden)

‘Ga!’ gilde ze tegen Alex. ‘Ga!’

‘Maar –’

‘Ga!!!’

Alex wierp een laatste blik op de teller, die op zeven seconden stond. Hij wilde bij haar blijven, laten zien hoe moedig hij was, maar hij kon het niet. Hij stond op en sprong op het perron.

(6 seconden)

Iris rukte uit alle macht aan de kabel en voelde hoe hij meegaf.

(5 seconden)

Iris staarde naar de twee helften van de rode kabel. De teller bleef staan op vier seconden.

‘Kom!’ gilde Alex vanaf de rand van het perron. Iris keek op en zag een gele trein op haar afkomen. Ze ving een glimp op van het verschrikte gezicht van de machinist achter het raam en hoorde een oorverdovend getoeter. Een fractie – slechts een fractie – van een seconde overwoog ze om te blijven staan. Toen dook ze naar de rand, greep de hand van Alex en voelde hoe de trein rakelings langs haar schuurde, terwijl Alex haar op het perron hees.

Ze lagen op hun rug uit te hijgen. Iris staarde naar de wereld die weer in beweging kwam. Naast hen werden de deuren van de trein geopend en stroomden nietsvermoedende passagiers het lege perron op. De meesten liepen om hen heen. Een enkeling had zo’n haast dat hij met een grote pas over hen heen stapte. De machinist kwam op hen afstormen en begon hen uit te foeteren. Iris keek hem met roodbetraande ogen aan. De machinist hield op met schreeuwen.

‘Waarom was je daar?’ was het enige wat hij nog uit kon brengen.

Alex gaf antwoord: ‘Ze had iets laten vallen. Kom.’ Hij hielp Iris overeind, die nu helemaal overstuur was. Ze klampte zich aan hem vast en liet zich naar de roltrap brengen.

‘Hoe wist je het van die draden?’ vroeg Alex zachtjes.

‘Alles was omgewisseld,’ dreunde Iris op, alsof mevrouw Kroon haar mondeling overhoorde. ‘De instructie zei dat alles was omgewisseld. Dus de kabel met het rode label was nooit de rode kabel.’

Alex was even stil en zei toen: ‘Ik snap het. En de kabel met het blauwe label...’

‘... moest de rode of de groene kabel zijn. Anders was de kabel met het groene label groen geweest, en dat kon niet.’

Alex was even stil.

‘Maar dan was er nog steeds vijftig procent kans dat je Utrecht Centraal op zou blazen, toch?’

Iris zweeg.

‘Soms moet je niet te veel nadenken,’ zei ze.

Ze stapten de roltrap af, de stationshal in.

‘Waar gaan we naartoe?’

‘Naar ons hotel,’ zei Alex. Ze wilden net naar de uitgang gaan, toen Iris ineens een stem achter zich hoorde.

‘Iris?’

Ze draaiden zich gezamenlijk om en keken in het gezicht van Hugo.

‘Heb je de schatkist gevonden? Heb je de prijs?’

Ondanks alles schoot Iris in de lach.

‘Ja, Hugo. Ik heb de prijs.’ Ze realiseerde zich dat ze een arm om Alex’ middel had geslagen. Was dat haar prijs?

‘O.’ Wantrouwend keek de jongen naar Alex. ‘Mag ik dan... mag ik dan misschien mijn telefoon terug?’

Zowel Alex als Iris kreeg de slappe lach, wat een pijnlijke blik van Hugo opleverde. Ze wisselden hun mobieltjes weer om en gingen ieder hun eigen weg.

Nadat de jongen uit het zicht verdwenen was, wandelden de twee als in slow motion naar het hotel. Iris liet zich nog steeds ondersteunen door Alex. Ze voelde zijn huid tegen de hare en concentreerde zich op zijn lichaamswarmte.

Haar mobieltje ging.

‘Mijn moeder,’ zei Iris verontschuldigend. ‘Ik heb wat uit te leggen...’

Ze klikte op accepteren.

‘Hi mam,’ zei ze.

‘DAT IS LIEF,’ knalde een mechanische stem uit de hoorn. ‘NIEMAND NOEMT MIJ OOIT MAM.’

‘Mr. Oz?’ stamelde Iris. Alex keek op.

‘JIJ HEBT GEWONNEN. NU BEN JE EEN VAN ONS.’

Alex rukte de telefoon uit haar handen en gilde in de hoorn: ‘Nee, ik won! Laat haar met rust.’

Iris probeerde haar mobieltje terug te pakken.

‘Hé, dat is mijn telefoon! En hoezo heb jij gewonnen?’

Alex hield zijn hand over de hoorn en fluisterde: ‘Vertrouw me, je wilt niet bij ons horen!’

‘En mijn broer dan?’

‘Dat neem ik voor mijn rekening!’ siste Alex. ‘Het is niet zoals je denkt dat het zit!’ Hij haalde zijn hand weer weg en zei: ‘Meneer? Ik was het die de bom onschadelijk maakte, niet Iris.’

‘LEUK GEPROBEERD,’ zei Mr. Oz zo hard dat Iris het kon horen. ‘MAAR MR. OZ HEEFT OVERAL CAMERA’S.’

‘Mr. Oz?’ Alex smeekte zowat. ‘Alsjeblieft. Laat deze gaan.’

‘GEEF ME HET MEISJE.’

‘Sir?’

‘GEEF MR. OZ HET MEISJE!’

Alex overhandigde Iris de telefoon.

‘Mijn broer?’ vroeg ze.

‘BELOOF ME DAT JE MET MR. OZ MEEDOET.’

Iris keek Alex aan, die driftig nee schudde. ‘Ik beloof het,’ zei ze.

‘WACHT EEN SECONDE DAN.’

Iris keek Alex vragend aan, maar die schudde zijn hoofd, ten teken dat hij het ook niet begreep.

Haar mobieltje ging opnieuw. Iris had niet eens door dat Mr. Oz had opgehangen. Ze nam op en zei met aarzelende stem: ‘Ja?’

‘Iris?’

‘Justin? Waar ben je?’

‘Wat heb je gedaan, Iris?’ Hij klonk boos en verward, wat Iris zich kon voorstellen na een verblijf in de koude, eenzame cel.

‘Ik... ik heb je vrij gekregen! Het is een te lang verhaal om nu uit te leggen, Justin.’

‘Ten koste van wat, Iris? Nu hebben ze jou ook!’

‘Dat maakt niet uit, Justin, je kunt naar huis komen.’

‘Ik kan nooit meer naar huis, lief zusje,’ zei hij, zachter nu. ‘Nooit meer.’

‘M-maar,’ stamelde Iris. ‘Je bent nu toch vrij? Ik heb je vrij gekregen.’

‘Je hebt geen idee wat je gedaan hebt, Iris. Maar dat is altijd al zo geweest, is het niet? Jij hebt geen idee wat de wereld voor je in petto heeft.’

‘Justin?’

‘Vaarwel, zusje van me. Ik hou van je, vergeet dat niet.’

‘Justin! Waag het niet om op te hangen, Justin. Justin? Justin!’

Maar het enige geluid dat ze nog hoorde was dat van de menigte om haar heen.





II


PALA





Boottocht


De twee meisjes hingen naast elkaar over de reling en zagen hoe het schip zich gestaag een weg baande door de haven van Amsterdam. Nog even en ze bereikten volle zee, waar het aantal knopen flink opgevoerd zou worden. In de verte zwaaide een kind achter op een fiets naar de passagiers. Aan de kade waren mensen aan het werk. Ze keken niet op of om. Voor hen waren de passerende monsterschepen dagelijkse routine. Voor Iris was het de eerste keer.

Ze had moeite ervan te genieten. Ze was nooit een fan van Amsterdam geweest (Pretpark Mokum noemde haar vader het), maar nu ze vertrok werd ze vervuld met een gevoel van nostalgie. Zou ze de stad ooit terugzien? Zou ze haar land ooit terugzien?

Fiber stond naast Iris, die naar het jongetje aan de kant zwaaide. Met een schuin oog hield ze Iris in de gaten. Ze dacht haar expressie te herkennen. Ook zij was ooit definitief uit haar geboorteland vertrokken.

‘Het is koud,’ mompelde Iris.

In een opwelling trok Fiber de muts van haar hoofd en gaf hem aan Iris.

‘Hier.’

‘Krijg jij het niet koud dan?’

Fiber haalde haar schouders op. ‘Ik ben Pools.’ Alsof dat alles verklaarde.

Iris nam de muts in ontvangst en zette hem op haar hoofd. De witte wol stak schril af tegen haar rode haar.

‘Ik stelde me bij een cruise altijd tropisch weer voor,’ zei ze. Ze schikte de muts net zo lang tot ze tevreden was. ‘In Amerikaanse films lopen alle vrouwen altijd rond in bikini’s en galajurken.’

‘Niet op deze route,’ zei Fiber. ‘Al zou ik het ook niet erg vinden om weer eens een bikini te dragen.’

Iris probeerde zich voor te stellen hoe Fiber er in met schedels versierde badkleding uit zou zien.

‘Jij woont toch op een tropisch eiland?’ vroeg Iris. ‘Is het daar niet warm dan?’

‘Yeah, sure, maar Mr. Oz laat ons zelden buiten. De kloothommel.’

Niet naar buiten, dacht Iris. Mochten ze op het eiland niet naar buiten? Hun bestemming klonk steeds vrolijker, maar niet heus.

‘Je mag hem niet, Mr. Oz?’

‘Ik haat hem uit het diepst van mijn hart. Kom, laten we je moeder helpen met uitpakken.’

Iris verbaasde zich over haar reactie. Had Fiber zich ook onvrijwillig bij de Superhelden aangesloten? Waarom was ze dan niet weggelopen? Er waren kansen genoeg geweest in Nederland.

Fiber draaide zich van de reling af en ging Iris voor naar de kajuit. Iris en haar moeder hadden een buitenhut met eigen balkon, een van de vele luxes van deze reis.

‘Wat gebeurt er met mij als we aankomen?’ Iris zei het terloops, alsof het niet de vraag was die haar al tijden bezighield. Fiber bevroor.

‘Kom je wel achter,’ antwoordde ze, voordat ze de suite binnenstapte. Gefrustreerd volgde Iris haar.

De Penthouse Verandah Suite deed in alle opzichten denken aan de chicste hotelkamer van het duurste hotel aan de Franse Rivièra, althans, wat Iris zich daarbij kon voorstellen. De balkondeuren kwamen uit op wat – met een beetje fantasie – de keuken genoemd kon worden. Tegen de muur stond een eenvoudig keukenblok (eenvoudig in verhouding tot de rest van de kamer) met daarvoor een eettafel voor acht personen. Wie daar allemaal aan moesten zitten was Iris een raadsel. Aan het plafond hing een enorme spiegel, waardoor het geheel nóg groter leek.

Ze volgde Fiber naar de slaapkamer, een aparte ruimte die afgesloten kon worden met een gordijn. Haar moeder was bezig hun koffers uit te pakken. Ze had de inhoud verspreid over het kingsizebed – waarin met gemak twee gezinnen konden slapen – en verdeelde de gesorteerde stapels over de twee kasten.

‘Is de kamer naar uw zin, mevrouw Goudhaan?’ vroeg Fiber formeel.

Haar moeder schoot in de lach: ‘Geloof me, Marthe, zelfs Imelda Marcos zou niets tegen deze luxe in kunnen brengen.’

‘Ik heb geen idee wie dat is, maar ik ben blij dat u tevreden bent.’

‘Imelda Romualdez Marcos is de weduwe van de voormalige president van de Filippijnen Ferdinand Marcos,’ hoorde Iris zichzelf zeggen. ‘Zij is in de Filippijnen een invloedrijk politiek figuur. Ze staat wel bekend als de “Steel butterfly”, wat “Stalen vlinder” betekent, en werd over de hele wereld berucht na de ontdekking van haar enorme verzameling schoenen, jurken en juwelen.’

Fiber staarde haar ongelovig aan. ‘Jij bent raar,’ zei ze.

‘Het went,’ zei haar moeder. ‘Als mijn dochter ergens iets gelezen heeft, vergeet ze het nooit meer.’ Ze haalde een jurk uit de koffer en hing hem aan een kleerhanger in de kast.

‘Alex had het verteld,’ zei Fiber, ‘maar dat het zo... letterlijk was... Je lijkt wel een fokking computer.’

‘Ik ben geen ding, hoor!’

‘Nee, maar ik snap nu waarom je zo waardevol bent.’

‘Ik probeer haar al jaren zover te krijgen dat ze rechten gaat studeren,’ zei haar moeder. ‘Iemand met haar intelligentie die alle wetboeken uit haar hoofd kent...’

Voordat Iris kon zeggen dat ze liever actrice werd (en dan nooit haar tekst zou vergeten), begon haar moeder te lachen. ‘Je lijkt wel een rasta. We gaan niet naar Jamaica, hoor.’

‘De muts?’ vroeg Iris.

‘De muts. Maak je geen zorgen, lieverd, het wordt warmer zodra we Engeland voorbij zijn.’

Iris trok de muts van haar hoofd en gooide hem naar Fiber, die hem achteloos in haar achterzak propte.

‘Waarom wil je geen advocaat worden?’ vroeg Fiber met meer dan normale belangstelling. ‘Of rechter?’

‘Ik wil niet oordelen over andermans leven,’ antwoordde Iris. ‘Ik wil onopgemerkt door het leven gaan.’

‘Mmm, onzichtbare Iris. Wens ik je veel succes mee.’

Haar moeder was klaar met uitpakken en schoof de lege koffers onder het bed. ‘Marthe, wanneer jij je opdrachtgever spreekt... Oz?’

‘Mr. Oz.’

‘Mr. Oz. Wanneer je hem spreekt, wil je hem hartelijk danken voor deze geweldige tocht? Geloof me, na alles wat Iris en ik de afgelopen jaren hebben meegemaakt... Ik bedoel... dankjewel –’

‘Daar heb ik niets aan gedaan, allemaal haar verdienste.’ Ze wees naar Iris. Het klonk alsof ze bang was dat ze ergens de schuld van kreeg. ‘Ik zie jullie bij het diner.’ Met de gratie van een langpootmug verdween ze uit de slaapkamer.

‘Als ze dit beroep langer wil uitoefenen, zal ze moeten werken aan haar communicatieve vaardigheden,’ zei haar moeder, nadat ze de klik van de deur had gehoord. ‘Wat is haar functie eigenlijk?’

‘Geen idee,’ loog Iris. ‘Hostess of zo? Personal assistent van Mr. Oz?’

‘Is ze daar niet een beetje jong voor?’

‘Misschien valt hij op jonge meisjes.’

‘Iris!’

Iris ging grinnikend op het bed liggen en staarde naar het houten plafond. Geen spiegels hier, gelukkig. Ze voelde de boot niet eens schommelen. Zelfs haar vader – die naar eigen zeggen al zeeziek werd als hij in bad lag – zou hier zonder problemen een paar weken kunnen doorbrengen zonder elk uur misselijk over de reling te hangen. Misschien zou hij hier zelfs heel even gelukkig zijn geweest.

Haar vader was depressief. Hoe depressief bleek pas toen hij een eind aan zijn leven maakte. Veel mensen vroegen haar of ze het niet had zien aankomen. Dat maakte haar boos, nog steeds. Alsof zij vergelijkingsmateriaal had! Alsof zij wist hoe een perfecte vader eruitzag. Bovendien, haar vader kon ook vreselijk uitbundig zijn. Pas later realiseerde Iris zich dat het twee kanten van dezelfde ziekte waren.

Haar moeder was bang dat het erfelijk was. Het idee had Iris verlamd. De dokter zei dat áls ze erfelijk belast was, het waarschijnlijk niet voor haar dertigste merkbaar zou zijn. Voor Iris maakte het niet uit. Het leek alsof iemand de deuren van haar toekomst dichtgooide. Ze kwam steeds minder buiten, sloot zich op haar kamer op, waar ze voornamelijk games speelde, en zocht weinig contact op school. Soms sprak ze af met Eveline, maar wanneer ze alleen was, voelde ze zich het veiligst.

Veilig. Maar niet gelukkig.

Ze was Mr. Oz stiekem dankbaar. Hij had haar het huis uit gekregen.

Heel even was ze beroemd geweest: als het meisje dat een bom onklaar maakte. Ze kwam op tv. Op Facebook kreeg ze allemaal nieuwe vrienden – van de meeste had ze nog nooit gehoord – en iedereen had een mening over haar, niet allemaal positief. Er waren er die haar moedig vonden en zeiden dat de politie een voorbeeld aan haar kon nemen. Anderen noemden haar dom en publiciteitsgeil of suggereerden dat ze de bom zelf had neergelegd.

Dat was nog voordat een overijverige journalist de link had gelegd met de zelfmoord van haar vader op hetzelfde perron. Daarna begon het gekkenhuis pas echt. Iris was nergens meer veilig, niet op straat, niet op school en helemaal niet op het internet. Iedereen wilde of vond iets van haar. Ze besloot de media te mijden. Ze verwijderde haar accounts op Facebook en Hyves, nam een nieuw e-mailadres (dat ze maar heel zelden gebruikte). Ze bleef zo veel mogelijk op haar kamer. Op school negeerde ze elke vraag en sprak alleen met mensen als het echt niet anders kon.

Ze wachtte tot haar leven weer normaal werd.

Dat gebeurde niet.

Justin hield zich aan zijn belofte en kwam niet thuis. Hij belde niet, stuurde geen mails en was niet bereikbaar.

De twee mensen waar ze het liefst haar angsten en zorgen mee besprak waren dood of afwezig. De enige beschikbare persoon was haar moeder, maar die trok zich alleen nog maar verder in zichzelf terug. Dus knikte Iris als iemand vroeg hoe het ging en wandelde van huis naar school en weer terug. En weer heen. En weer terug.

Vier weken later lag er een envelop op de mat. Als Nederlandse winnaar van het internetspel Superhelden.nl had zij een cruise voor twee personen gewonnen. Naar Amerika.

Ze opende de envelop in het bijzijn van haar moeder, die over haar schouder meelas. Terwijl Iris kramp in haar maag kreeg, begon haar moeder te huilen. Van blijdschap welteverstaan. Ze sloeg haar armen om Iris heen en zei dat het tij eindelijk aan het keren was.

Zeg dan nog maar eens nee.

Daar lag ze dan, op een veel te groot bed in een veel te grote kamer op een cruiseschip met bijna net zo veel personeel aan boord als er leerlingen op het Leidsche Rijn College waren. En twee keer zo veel passagiers. Begeleid door een zestienjarig meisje dat zichzelf beschermde tegen de boze buitenwereld door haar ogen zwart te verven. Met een moeder die haar verdriet maskeerde door net te doen alsof er niets aan de hand was.

‘Ga je mee?’ vroeg haar moeder joviaal. ‘Gaan we de boot verkennen! Leuk!’

Dat dus.

‘Redden we dat voor morgen of moet ik proviand meenemen?’ vroeg Iris sarcastisch. ‘Of een kompas?’

‘Ik denk dat we onderweg wel wat te eten kunnen kopen. Alles is tenslotte inbegrepen, kijk!’ Haar moeder hield triomfantelijk een creditcard omhoog. ‘Voor extra uitgaven. Met dank aan de grote tovenaar van Oz.’





Drank maakt meer kapot


Iris verwachtte dat drie weken aan boord van een cruiseschip saai zou zijn, maar dat bleek mee te vallen. Ten eerste was er erg veel te doen, zelfs voor tieners. Ze bracht de ochtend door in het zwembad, of wandelend over het dek. Ze dronk nonalcoholische drankjes met haar moeder in een van de vele barretjes, keek films op tv of in de bioscoop. Ze begon sporten te waarderen, elke dag een uurtje in het fitnesscenter (met uitzicht op zee!), mp3-speler op met Lady Gaga die het tempo aangaf.

De gameroom liet ze links liggen.

Elke avond aten ze in een van de vele restaurants. Soms was er een show. Hoewel de muziek te oubollig voor woorden was (wie luistert er nou nog naar Frank Sinatra?), genoot Iris van de zangers en de danseressen en droomde van een carrière op het podium.

Haar moeder raakte verslaafd aan de sauna, maar het idee om in haar nakie tussen al die oude mensen te zitten bezorgde Iris de rillingen. Ze dacht al dat iedereen naar haar keek als ze in haar badpak aan de rand van het zwembad lag (eerst indoor, later op het dek, toen de temperatuur inderdaad aangenamer werd). Daarom ging ze steeds vaker met Fiber op pad wanneer haar moeder lag te zweten in de sauna.

Fiber bleek een talent op het karaokepodium. Met haar versie van ‘Like a Virgin’ bracht ze het hoofd op hol van alle jongens op de dansvloer.

Over Mr. Oz, Superhelden of het inmiddels mythische eiland Pala werd niet gesproken, ook al probeerde Iris het gesprek een aantal keren die kant op te krijgen.

Ze staken de Atlantische Oceaan over en de Labradorzee, waar de kou gecompenseerd werd door magistrale zonsondergangen. De dagen bestonden uit eten, sporten, dansen en slapen. Zonder het te beseffen was Iris gelukkig.

Iris zat aan een tafeltje op de bovenste verdieping naast een glazen wand die voorkwam dat ze drie etages naar beneden zou vallen. Vanaf het plafond – waar lampjes als sterren aan een geschilderde hemel hingen – liep een met spiegeltjes versierde pilaar die eindigde naast een piano. Stijlvolle trappen spiraalden naar beneden en weerkaatsten hun gouden gloed in de spiegels op de pilaar. De rest van de ruimte was blauw. Blauw met goud, blauw met geel, blauw met blauw.

Iris keek op toen Fiber aan haar tafeltje plaatsnam en twee hoge glazen neerzette.

‘Er is hierbinnen niet eens een fokking zeebries,’ zei het gothic meisje, ‘hilarisch, nietwaar? Als je niet beter weet, zijn we in de Wafi City Mall in plaats van op volle zee.’

‘De Wafiwat?’

‘De Wafi City Mall, een van de meest luxueuze shopping malls in Dubai. Ben je er wel eens geweest?’

Iris schudde haar hoofd. ‘Ik ben een keer in Texas geweest, toen mijn vader nog leefde. Verder gingen we altijd in Europa op vakantie, of helemaal niet.’

‘Dubai is krankzinnig,’ zei Fiber enthousiast, ‘en de Wafi slaat alles. Glas-in-loodramen, enorme galerijen met elke soort winkel die je maar kunt bedenken. Het is een klotenachtmerrie of de hemel op aarde en waarschijnlijk allebei. Daarmee vergeleken is de luxe van dit bootje echt niks.’

‘Moest je daar ook een speler oppikken?’ vroeg Iris. Ze nipte van haar cocktail, die de kleur van haar haar had en verslikte zich zowat.

‘Zit hier alcohol in?’

‘Yep.’

Aarzelend nam Iris een tweede slok. ‘Lekker. Hoe heet het?’

‘Sex on the Beach.’

Iris verslikte zich bijna voor de tweede keer.

‘Marthe!’

‘Hihi.’ giechelde de Poolse.

‘Testte je daar iemand, in Dubai?’ herhaalde Iris haar vraag. Fiber schudde haar hoofd.

‘Nee, dat doen we normaal gesproken niet. Ik was op een missie met Alex en Shade.’

‘Shade? Wat voor naam is dat?’

‘Een schuilnaam. Afgestudeerde Superhelden krijgen die zodat we tijdens missies onze echte namen niet hoeven te gebruiken. Ik ben Fiber, Alex is Devil.’

‘En ik?’

‘Dat bepalen we pas als je afgestudeerd bent.’

Iris hoopte maar dat ze straks niet PhotoCopy werd genoemd.

‘Wat voor soort missies doen jullie?’

‘Het spijt me. Ik vertel je al te veel.’

‘Mag je dan ten minste vertellen wat Superhelden überhaupt doen, wat ik ga doen?’

‘Niet in detail,’ zei Fiber, ‘maar... we redden geen mensen uit brandende gebouwen en vechten niet tegen superboeven in fokking gekleurde pyjama’s. Wat we wel doen... Mr. Oz heeft een plan met de wereld. Het is een goed plan, maar –’

‘Je vertelt me al te veel?’

‘Ja...’

Ze dronken uit hun glazen en daarna was het de beurt aan Iris om nieuwe drankjes te halen. Na drie glazen durfde Iris te vragen of Fiber wel eens seks had gehad, al dan niet op het strand. Fiber antwoordde ontkennend: ‘Nope, alleen gezoend.’

‘Met Alex?’

‘Waarom vraag je dat?’

‘Je lijkt hem erg leuk te vinden...’ zei Iris.

‘Ik ben anders behoorlijk onaardig tegen hem,’ mompelde Fiber.

‘Dat zeg ik,’ zei Iris met een grijns. ‘Je lijkt hem leuk te vinden.’ Zag ze het meisje nou rood worden? ‘Je vindt hem echt leuk!’ kirde ze.

Fiber haalde haar schouders op. ‘Zelfs al zou dat zo zijn, wat dan nog? We hebben geen fokking toekomst...’

‘Vanwege Mr. Oz?’

Fiber knikte. ‘Mr. Oz, maar ook Alex. Ze hebben plannen, Iris, niet alleen met ons, maar met de wereld. Ze willen de wereld veranderen, allemaal.’

‘Klinkt als mijn broer...’ zei Iris. ‘Die had ook allemaal wilde plannen. En zie wat er bij hem van terecht is gekomen... Ik weet niet eens waar hij is.’

‘Het klinkt alsof Justin de weg kwijt is,’ zei Fiber. Ze keek een beetje stuurs voor zich uit.

‘Wat is er aan de hand, Marthe?’

‘Het is tijd, Iris.’

‘Nu al? Het duurt nog even voordat we gaan eten, toch?’

Fiber leunde naar voren en keek Iris strak aan. Ze had elke dag minder make-up opgedaan en de laatste dagen zelfs alleen maar wat mascara. Ze zag eruit als een heel gewoon meisje, zonder al het zwart in haar gezicht. Een gewoon meisje met piercings, weliswaar, maar toch.

‘Het is tijd om te vertrekken.’

‘Wat? Naar Pala?’

Fiber knikte.

‘Maar? We zijn er nog niet, Amerika is nog een paar dagen weg, ik –’

‘Het is tijd. Hier ga jij van boord.’

‘Maar Marthe!’ Iris greep naar haar vierde longdrink en dronk het glas in enkele teugen leeg.

‘Ik wil niet.’

‘Ik weet het. Het spijt me.’ Fiber keek alsof het haar oprecht speet. ‘Ik kan het niet stoppen, Iris. Ik wou dat ik het kon, maar ik kan het niet.’

‘Kun je me niet laten gaan? Zeggen dat we van de boot gingen in Bar Harbor?’

‘Hij zou mij vermoorden.’

‘Mr. Oz? Je houdt me voor de gek, toch? Hij doodt toch geen kinderen?’

‘Dat doet hij wel, Iris, je mag me alles vragen, behalve dat.’

‘En over wat Mr. Oz met mij wil?’

‘Dat ook niet.’

‘Maar verder mag ik je alles vragen, zeker?’ Ze kon haar sarcasme niet onderdrukken. Fiber zweeg. ‘Nog een Sex on the Beach dan maar?’

‘Komt eraan.’





Dronken


‘Kom je, Iris?’

‘Mm, wat?’

‘Ga je mee dineren?’

‘Ik heb geen honger.’

‘Weet je het zeker?’

Haar moeder legde de laatste hand aan haar make-up en kwam de slaapkamer binnen. Iris lag languit op bed, haar hoofd begraven in een kussen.

‘Gaat het goed met je, meisje?’

‘Ik ben zeeziek.’

‘Zeeziek? Na drie weken varen ben je van de een op de andere dag ineens zeeziek? Wonderlijk...’

Haar moeder ging op de rand van het bed zitten en boog zich over haar dochter heen.

‘Je bent dronken! Ik vroeg me al af wanneer je de cocktails zou ontdekken. Heeft Marthe je ertoe aangezet?’

Een onverstaanbare grom klonk uit het hoofdkussen.

‘Ik was dertien toen ik het laatste restje whisky uit de fles van mijn vader dronk. Normaal gesproken stond alles bij ons achter slot en grendel, maar mijn ouders hadden een feestje gehad en waren vergeten de flessen weg te halen. Het was zondagochtend en ik ging tv-kijken. Mijn ouders sliepen nog en ik nam een whiskyontbijt.’ Haar moeder schudde haar hoofd. ‘Een whiskyontbijt, kun je je voorstellen hoe ellendig ik me voelde? De kamer draaide om me heen, maar mijn maag draaide niet mee, nee, die ging zijn eigen gang. Ik was zo misselijk, ik voelde hoe de whisky zich een weg omhoogbaande, door mijn slokdarm, terug naar...’

Iris maakte kokhalzende geluiden en worstelde zich omhoog. Met een hand voor haar mond rende ze de slaapkamer uit, naar de badkamer. Haar moeder volgde haar op de voet.

‘Het hele huis stonk naar drank en braaksel, ik weet het nog goed. Zo lang geleden en ik kan het nog bijna ruiken.’

‘Hou op!’ klonk een wanhopige stem van achter de deur.

‘Ik ben in de dining room. Daar ga ik een steak bestellen waar het vet van afdruipt. Waarvan het vleesvocht je bord rood kleurt wanneer je je mes erin zet.’

‘Ik haat je.’

‘Haat de drank, juffie, niet mij.’

‘Ga weg!’

‘Nog een glaasje wijn, miss?’ De ober, net als de rest van de crew van Filippijnse afkomst, stond naast haar tafel met een fles rode wijn in een witte doek. Mevrouw Goudhaan knikte. ‘Ik hoef niet te rijden vanavond,’ giechelde ze, maar de ober reageerde niet. Hij schonk haar glas halfvol en verdween geruisloos uit haar gezichtsveld. Om haar heen keuvelden stelletjes aan de mooi gedekte tafeltjes. Hier zat ze het liefst, de andere twee restaurants waren rumoeriger. Af en toe groette ze een semibekende, waar ze eerder mee had gesproken of gesport.

Voor haar lag een zalmhaasje, kleurig opgemaakt met groene asperges. De smaak was perfect, zoals alles op deze vakantie, maar zonder haar dochter was er niet veel aan. Ze nam een slok van haar wijn en bedacht dat dit haar laatste glas voor vanavond was. Anders lag ze zo dadelijk aangeschoten naast haar dronken dochter. Haar domme dronken dochter.

‘Mam?’

Ze keek op in het bleke gezicht van Iris.

‘Terug in het land van de levenden?’

Iris schoof een stoel opzij en nam plaats aan de tafel.

‘Ik voel me eerder een zombie.’

‘Wil je wat drinken? Een Bloody Mary? Of een Daiquiri, of liever een Mojito?’

‘Cola. Light.’

‘Weet je het zeker? Een Planter’s Punch is goed tegen een kater, hoor.’

‘Heel grappig, mam.’

Haar moeder wenkte de ober en bestelde een cola light.

‘Waar denk je aan, Iris?’

‘Nergens aan.’

‘Ha! Dat maak je mij niet wijs, Iris.’ Ze giechelde. ‘Vrouwen denken altijd ergens aan. Maak je je ergens zorgen over? Je weet dat je met mij over alles kunt praten, hè?’

‘Laat me met rust!’

‘Let je een beetje op je woorden, Iris? Je mag dan bijna veertien zijn, dat betekent niet dat je zomaar alles tegen mij mag zeggen.’

‘Mam?’

‘Ja?’

‘Fuck off.’

‘Wat?’ Haar moeder keek verschrikt. ‘Wat zeg je daar?’

‘Fuck. Off. Laat me met rust. Je bemoeit je al maanden niet met me en nu wil je ineens weten wat er in mijn hoofd omgaat? Je hebt het recht niet! Niet meer! FUCK OFF!’

Om hen heen keken een paar mensen op, terwijl anderen juist hun best deden niet te reageren. Een ober kwam met een streng gezicht op hen af, maar voordat hij haar kon aanspreken, was Iris al opgestaan.

‘Iris, ga zitten!’

‘Weet je, mam, ik hou van je, echt waar, ik hou ontzettend veel van je. Maar je bent de slechtste moeder die ik ken.’

Met een strak gezicht liep ze weg van tafel, zonder te beseffen dat dit het laatste was wat ze tegen haar moeder zou zeggen.

Iris zwalkte door de gangen naar hun suite. Hoe groot het schip en de kamers ook waren, toch voelde ze overal de muren op haar afkomen. Ze wilde vluchten, maar ze wist niet waar naartoe. Het duurde nog een paar dagen voordat ze bij de haven aankwamen. Tot die tijd zat ze hier vast. Of niet?

Volgens Fiber was vandaag de dag, maar wie bepaalde dat? Zij toch zeker zelf? Iris was was haar eigen baas, niet haar moeder, niet Fiber en niet Mr. Oz. En wat voor stupide naam was dat eigenlijk, Mr. Oz?

Had Fiber haar expres dronken gevoerd?

Dronken zijn was helemaal niet leuk. Alles draaide en bewoog en alle mensen om haar heen stonken naar zweet.

Ze moest even op bed liggen.

De deur van de suite stond open.

Iris wist zeker dat ze hem achter zich gesloten had. Aarzelend wankelde ze de kajuit in. Een briesje wapperde de gordijnen heen en weer. De balkondeuren stonden open. Was de deur opengewaaid?

Misschien werkte haar fotografische geheugen niet als ze dronken was? Iedere superheld heeft een zwakke plek, dus waarom zij niet?

Nee, de deur, ze had hem gesloten. Geen twijfel mogelijk.

Er bewoog iets op het balkon. Was daar iemand? Iemand van Mr. Oz? Iris’ ogen schoten door de kamer, op zoek naar iets waarmee ze kon slaan. Nee, niet vechten! Ze was dertien en dronken, ze moest hier weg!

Achterwaarts schuifelde ze terug naar de kajuitdeur, haar ogen gefixeerd op het balkon. Misschien had de indringer haar nog niet opgemerkt. Ineens herkende ze het silhouet dat zich aftekende tegen de ondergaande zon.

‘Marthe?’ fluisterde ze. Iris zette voorzichtig een paar passen naar voren, klaar om zich om te draaien en weg te rennen. Bij de geopende balkondeuren bleef ze staan.

‘Marthe, ben jij dat?’

Fiber wees naar een stipje in de verte en zei: ‘Daar ligt Nova Scotia. Dat betekent Nieuw Schotland, wist je dat?’

‘Nee. Marthe, wat doe je op ons balkon?’ Ze stapte over de drempel en ging naast haar staan. ‘Gaat het wel goed met je?’ Iris legde twijfelend een hand op haar schouder. ‘Marthe?’

‘De hoofdstad van Nova Scotia is Halifax. In Amerika zijn er vier plaatsen die Halifax heten, wist je dat?’ Fiber draaide zich naar Iris toe.

Ze zag er weer uit als vanouds; koolzwarte ogen, zwarte lippenstift, emotieloze uitdrukking op haar gezicht.

‘Marthe, heb je gehuild?’

‘Er zijn twee bands die Halifax heten, een rockband en een folkgroep, wist je dat?’

‘Marthe, je maakt me bang, wat is er met je aan de hand?’

‘Ik heb dat allemaal opgezocht vanmiddag, maar ik weet nu al niet meer of er vier of vijf Halifaxen zijn.’

‘Marthe, je bent dronken.’ Iris klonk vertwijfeld.

‘Jij zou het hebben geweten, als je het had gelezen.’

‘Nou en? Jij kunt computers laten dansen, bij mij loopt Windows vast. We zijn allemaal ergens goed in.’

Fiber schudde haar hoofd. ‘Nee, je begrijpt het niet. Iedereen is ergens goed in. Wij niet. Wij zijn ergens fantastisch in. Wij zijn briljant. Wij zijn de elite. Wij zijn de Superhelden. En dat maakt ons zijn bezit. We zijn niet meer van onszelf. We zijn van hem.’

‘Marthe, niemand kan je bezitten. De slavernij is afgeschaft. Kom met me mee, ga van boord in Maine. We vliegen samen terug naar Nederland. Je hoeft niet terug.’

‘Het is te laat, Iris. Het spijt me.’

‘Wat bedoel je?’

Fiber maakte een snelle achterwaartse beweging met haar arm en stompte Iris keihard in haar maag. Iris sloeg dubbel en viel achterover op de grond. Ze knalde met haar hoofd tegen een tafeltje en hapte naar adem. Fiber verscheen in een waas boven haar, door haar tranen heen. Ze haalde een klein flesje uit haar zak en een doekje. Zonder tijd te verspillen opende ze het flesje.

‘Het spijt me,’ zei ze nogmaals.

Zonder verdere plichtplegingen duwde Fiber de natte doek tegen het gezicht van Iris. Iris sloeg paniekerig met haar armen om zich heen, maar Fiber hield de doek stevig op zijn plaats. Met haar andere arm duwde ze Iris op de grond, net zo lang tot de verdoving begon te werken. Ze voelde Iris verslappen en zag haar armen krachteloos op de grond vallen. Fiber telde tot dertig en haalde toen pas de doek weg. Nadat ze de pols van Iris had gecheckt, gooide ze de doek en het flesje met een boog de zee in. Daarna haalde ze haar mobieltje tevoorschijn.

Op volle zee heeft een mobieltje normaal gesproken geen bereik, maar de smartphones van Mr. Oz kregen hun signaal van een eigen satelliet. Fiber schoof wat iconen heen en weer. Nog vijf minuten, zag ze, het werd krap aan.

Heel even bleef ze naast Iris zitten en aaide haar bewusteloze gezicht.

‘Dankjewel dat je mijn vriendin wilde zijn,’ fluisterde ze. Daarna begon ze de rest van haar tas uit te pakken.





Vrouw overboord


De vrouw haalde haar zonnebril uit haar tas en keek uit over zee. Ze zagen er niet uit als midden zeventig. Hij – kalend maar sportief gekleed – droeg zijn trui losjes over zijn schouders en had zijn arm om zijn echtgenote heen geslagen. Zij was twee jaar jonger, had grijs, lang haar en droeg een modieuze paarse jurk met bijpassende pumps. De zon was bijna onder en de kleurenpracht lokte hen elke avond naar deze plek.

‘Cor, moet je geen foto maken?’ vroeg ze.

‘Weet je hoeveel foto’s ik al heb?’

‘Voor de kinderen,’ zei ze verontschuldigend.

De man haalde zijn arm van haar schouder en pakte het tasje dat naast hem op de grond stond. Hij haalde een digitale spiegelreflexcamera tevoorschijn, die hij van zijn kinderen en kleinkinderen had gekregen voor zijn verjaardag. Het had hem een jaar gekost voordat hij doorhad hoe het toestel werkte, maar nu kon hij er alles mee.

Hij koos een diafragma en probeerde de horizon scherp te krijgen, toen zijn vrouw gilde: ‘Cor! Kijk daar!’

De man liet zijn camera zakken en keek waar de paniek vandaan kwam.

‘Daar drijft een meisje!’

Hij zag het ook. Een roodharige tiener, die hem vaag bekend voorkwam, dreef met haar gezicht naar beneden in het water. Ze spartelde niet. Als ze niet dood was, was ze op zijn minst bewusteloos.

‘Nelly, sla alarm!’ riep hij. In een opwelling boog hij over de railing en maakte twee foto’s. Zijn vrouw rende naar de eerste de beste steward en riep: ‘Vrouw overboord! Vrouw overboord!’

De man gaf het meisje weinig kans.

De meeste cruiseschepen varen met een snelheid van rond de vijfendertig kilometer per uur. Vaak wordt er alleen ’s avonds en ’s nachts gevaren, zodat passagiers overdag de landen kunnen bezoeken die het schip aandoet. De ms Maasdam was aan het laatste deel van de tocht bezig en hoewel Canada werd gepasseerd, konden de opvarenden het land alleen vanaf de boot bewonderen. De volgende en laatste stop was Bar Harbor, Maine, in de Verenigde Staten.

Het lichaam van Iris lag bewegingloos in het zeewater en bewoog slechts lichtjes met de stroming mee. Het cruiseschip verwijderde zich elke twee minuten een kilometer van haar vandaan. Tegen de tijd dat de melding ‘Vrouw overboord’ bij de kapitein terechtkwam en de boot werd stilgelegd, waren er bijna acht minuten verstreken en was er vier kilometer afgelegd. De reddingsboot bemannen kostte nog eens twee minuten. De sloep had een maximumsnelheid van zestien kilometer per uur en legde de afstand tussen de ms Maasdam en de plek waar Iris voor het laatst gezien was in minder dan een kwartier af.

Tegen die tijd was Iris al uit het zicht verdwenen.

Haar moeder beproefde ondertussen haar geluk aan de blackjacktafel. De meeste avonden vermeed ze het casino. Niet omdat ze zichzelf niet kon beheersen, maar omdat Iris te jong was om naar binnen te gaan. En aangezien ze hier met haar op vakantie was (of eigenlijk andersom) ging ze ’s avonds liever met haar dochter naar de bioscoop of een show. Maar na de verbale aanval die ze net te verduren had gekregen van haar dochter, bekeek Iris het maar even. De gasten keken afkeurend, alsof het haar schuld was dat haar dochter boos en dronken was. Ja, Iris had gelijk, ze was niet altijd even aanwezig geweest de afgelopen maanden, maar een slechte moeder? Hoe haalde Iris het in haar hoofd om haar zo te noemen!

De casinomanager zocht onwillig de ruimte af, op zoek naar de roodharige dame die hij niet wilde vinden. Hij had een opleiding gehad in Indonesië, voordat hij zijn eerste tocht maakte. Dit was zijn vijftigste. Tijdens de opleiding hadden ze dit soort gesprekken geoefend, maar in het echt was het ongetwijfeld anders. Hij hoopte eigenlijk dat ze alweer weg was, dan was het niet meer zijn probleem.

Ze zat aan de blackjacktafel.

‘Hit me,’ zei ze, waarop de croupier haar een kaart gaf. ‘Hit me again.’

De manager ging op zijn hurken naast de dame zitten en fluisterde zachtjes iets in haar oor. Hij zag haar kaarten uit haar handen vallen (twee azen en een boer). Ze deinsde achteruit en begon te trillen. Hij moest haar uit haar stoel helpen, anders was ze omgevallen. Hij begeleidde haar naar de kapiteinshut, terwijl hij als een mantra herhaalde: ‘We doen alles wat we kunnen, miss. We doen alles wat we kunnen. Er is een reddingsboot onderweg, we doen wat we kunnen.’

Maar het was niet genoeg en veel te laat.

Een reddingsvliegtuig, een helikopter en een kotter van de Amerikaanse kustwacht werden naar de plek des onheils gestuurd. Ze zochten de hele nacht en gingen de volgende dag door. Na twee dagen werd de zoektocht afgelast. De kustwacht doorzocht een gebied van meer dan 5.100 mijl, maar kon geen spoor van het meisje ontdekken. Iris kwam voor de tweede keer in haar leven op televisie, op CNN deze keer. De foto van haar lichaam in het water verscheen in een paar lokale Amerikaanse kranten en in alle Nederlandse. In de berichtgeving werd dronkenschap of zelfmoord gesuggereerd. De kapitein van de ms Maasdam sloot een ongeluk uit. ‘De reling is meer dan anderhalve meter hoog,’ zei hij desgevraagd. ‘Daar kun je alleen maar overheen als je dat heel graag wilt, of wanneer je geholpen wordt.’

Volgens haar moeder en haar beste vriendin was zelfmoord ondenkbaar. ‘Ze had net de vreugde van het leven teruggevonden,’ verklaarde haar moeder. ‘Ze had het hier zo erg naar haar zin,’ beaamde haar vriendin Marthe. ‘Het moet een ongeluk geweest zijn. Ze had voor het eerst alcohol gedronken.’

Het hoofd van de kustwacht legde de volgende verklaring af: ‘Na een uitputtende zoektocht om Iris Goudhaan te vinden, hebben we de moeilijke beslissing genomen om onze inspanningen te staken. Onze gedachten en gebeden gaan uit naar haar familie.’

Van Iris Goudhaan werd nooit meer wat vernomen.





DFII


Als het aan Alex lag deed hij net alsof Iris niet bestond en voer hij in zijn eentje de wijde wereld in. Zijn voertuig was een aangepaste Deep Flight II, een mini-onderzeeboot met twee vleugels aan de zijkant en vier motoren achterop. Het schip zelf leek nog het meest op een stalen rog met twee enorme glazen ogen. Alex zat in een van de ogen en kon geen genoeg krijgen van de wereld onder water. Hij had op Pala vaak gedoken – toen ze nog naar de oppervlakte mochten – maar wat hij hier zag, overtrof alles.

De DFII was een tweepersoonsonderzeeër die kon duiken tot 38.400 FSW, wat stond voor Feet Sea Water. Dat kwam neer op een diepte van zo’n 11.000 meter. Niet dat hij vandaag zo ver ging. Alex bleef veilig varen op een kleine 1.000 meter onder het zeeoppervlak, uit de buurt van reuzeninktvissen en eventuele patrouillerende nucleaire onderzeeboten. Maar ook op deze diepte was genoeg te zien.

De DFII had een bereik van circa acht uur voordat de accu’s leeg waren. De ms Maasdam bevond zich op een kleine veertig kilometer van Pala, een route die hij in minder dan vier uur kon afleggen. Genoeg voor heen en terug, als hij geen fouten maakte.

Officieel had je een driedaagse training nodig om een onderzeeboot te kunnen bedienen, maar de besturing van de DFII leek erg op die van een helikopter, en Alex had genoeg vlieguren gemaakt om een Sikorsky S-76 veilig te laten landen.

Het proefrondje rond het eiland vanmorgen leerde hem dat de boot de neiging had om iets naar links te trekken. Een euvel dat makkelijk te compenseren was.

Marthe zat al drie weken op het cruiseschip met Iris en was al die tijd niet beschikbaar voor echte missies. Al met al een hoop gedoe voor één meisje. Hij hoopte maar dat Iris het waard was.

De vissen reageerden nauwelijks op zijn aanwezigheid. Hij had geen idee welke soorten hij zag, hij kon alleen maar denken in termen van ‘grote vis’, ‘kleine vis’, ‘blauwe vis’, en ‘vismet-vele-kleuren’. Alex leek meer onder de indruk van hen dan zij van hem.

Ach ja.

Hij zag haar eerder op de radar dan in het water, daarvoor zat hij te diep. Voorzichtig trok hij het stuur naar zich toe en begon te klimmen. 2000 feet, 1000, 500. Hij was vlak bij haar in de buurt. Nu was het zaak ongezien te blijven en haar levend binnen te halen.

De zon was bijna onder, wat in zijn voordeel werkte. De DFII was donkerblauw geschilderd en viel niet erg op in de oceaan. Op de radar van de ms Maasdam was hij waarschijnlijk wel te zien. Hopelijk dachten ze dat hij een orka was of iets dergelijks. Geen idee eigenlijk of die hier rondzwommen. Hij moest toch eens iets aan zijn biologie doen.

Marthe had Iris een zendertje meegegeven dat elke seconde een bliepje gaf dat als een pulserend rood licht werd weergegeven op zijn eigen radar. Ze was vlak boven hem.

Alex bewoog de sub geleidelijk aan omhoog. Hij moest volledig op zijn radar vertrouwen. De cabine was weliswaar van glas, maar verder dan een meter of twee kon hij niet omhoogkijken.

Alex nam gas terug en tuurde op zijn scherm. Volgens de radar bevond Iris zich een paar meter van hem vandaan. Mooi, hij wilde niet riskeren dat hij haar rug brak door precies onder haar lichaam naar boven te komen.

De ms Maasdam was enkele mijlen verderop. Zelfs al zouden ze hem op de radar zien, dan nog waren ze er niet snel genoeg voordat...

Damn.

Een klein stipje verwijderde zich van de Maasdam en kwam zijn richting uit. Een reddingssloep waarschijnlijk. Alex schatte de tijd in die hij nodig had om Iris uit het water te halen. Vier minuten, misschien nog wel minder.

Alle sereniteit was inmiddels wel verdwenen.

Alex aarzelde niet langer en trok het stuur helemaal naar voren. De DFII brak door het wateroppervlak heen en hij zag de lucht. Alex legde de onderzeeër stil en klom uit zijn stoel in de cabine. Achter de stoel zat een metalen ladder die naar de ingang leidde, een smalle buis met bovenop een hermetisch gesloten deksel. Alex klom als een haas de ladder op en opende het deksel. Hij verwelkomde de frisse lucht en stak zijn hoofd naar buiten.

Nog drie minuten.

Even dacht hij dat hij de afstand tot Iris verkeerd gecalculeerd had, maar toen zag hij haar drijven, bijna onzichtbaar tegen het licht van de ondergaande zon.

Er was iets mis.

Iris lag niet op haar rug, maar op haar buik met haar gezicht in het water. Was ze dood? Was alles voor niks geweest?

Maar hoe kwam hij bij haar? Haar lichaam dreef een meter of vijf verderop. Hij kon het luik weer dichtdoen en de onderzeeboot een paar meter naar voren varen, maar daar zou hij kostbare tijd mee verliezen. Zwemmen? Hij had een duikerspak aan, zijn duikbril lag beneden. Geen tijd om hem op te halen.

Alex klom het luik uit. Het kostte hem even wat moeite om zijn evenwicht te bewaren op het gladde oppervlak van de onderzeeboot. Langzaam liet hij zich van de rand het water in glijden.

De oceaan was koud, hij voelde het door zijn pak heen en aan de druppels die in zijn gezicht spatten. Koud en zout. Met flinke slagen zwom Alex in de richting van Iris, die nog steeds geen kik had gegeven.

In de verte klonk het geluid van een motorboot.

Bloody hell, ze hadden snelle motoren. Hij had weinig tijd, zo te horen.

Alex pakte Iris bij haar nek en draaide haar om. Op haar buik hing een zuurstoffles en ze ademde door een mondstuk. Good old Fiber. Hij pakte Iris bij de schouders en ging zelf op zijn rug zwemmen. Zo trok hij haar door het water in de richting van de duikboot.

Hij pakte haar onder de schouders beet en tilde haar op de vleugel van de onderzeeër. Terwijl hij bleef watertrappelen, ontdeed hij Iris van de zuurstoffles en het mondstuk en controleerde of ze zelfstandig bleef doorademen. Pas daarna klom hij zelf op de boot.

Het plotselinge extra gewicht duwde de vleugel naar beneden en onder de waterspiegel. Alex kon zich nog net vastgrijpen aan de rand, maar de bewusteloze Iris gleed zonder pardon onder water en zonk naar de diepte.

Alex aarzelde geen moment, liet de boot los en dook achter haar aan. Als het op vechten of vluchten aankwam, koos hij zelden voor het laatste. Ondertussen vervloekte hij zichzelf dat hij zo’n domme fout maakte. Lekkere Superheld was hij. Als Iris stierf, dan kon hij maar beter maken dat hij wegkwam, chip of geen chip.

Dat ze geen zuurstoffles meer om had was zowel een voordeel als een nadeel. Door het gebrek aan gewicht zakte ze minder snel naar de bodem dan Alex, die zwaarder was, maar zonder zuurstof had ze maximaal drie minuten voordat het te laat was. Maximaal...

Alex kon gelukkig goed zwemmen. Binnen zestig seconden had hij het slappe lichaam van Iris te pakken en waren ze weer op weg naar boven.

Voor de tweede keer hees hij haar op de vleugel van zijn duikboot. Deze keer schoof hij haar zo ver mogelijk naar het midden van de boot. Daarna kroop hij erachteraan en sleepte haar naar het luik. Achter hem klonk het geluid van de naderende motorboot.

Met al zijn kracht tilde hij Iris van de vleugel en in de buis. Hij liet haar zo ver mogelijk naar beneden zakken, voordat hij losliet. Hij hoorde hoe het lichaam met een doffe plof de bodem raakte. Alex sprong haar achterna, sloot het luik boven zijn hoofd en klom met moeite over het levenloze lichaam heen naar de cabine. Hij nam niet eens de moeite om op zijn stoel te gaan zitten, maar startte de motor en duwde het stuur zo ver mogelijk naar voren. De boot maakte langzaam vaart en dook onder. Alex gokte dat een meter of twintig genoeg was om onzichtbaar te zijn. Bij eenentwintig zette hij de motor uit en keerde terug naar Iris.

Haar lippen en huid waren grijsblauw en ze ademde niet. Alex probeerde zich zijn EHBO-lessen te herinneren. Hij trok haar zo snel als hij kon haar zwemvest uit. Daarna legde hij één hand op haar voorhoofd en twee vingers onder haar kin, gaf haar twee langzame mond-op-mondbeademingen en keek of haar borst bewoog.

Nope.

Alex plaatste zijn mond stevig over die van haar en blies gedurende anderhalve seconde adem bij haar naar binnen. Ondertussen probeerde hij kalm te blijven. Als hij fouten maakte of in paniek raakte, was Iris verloren.

Iedere Superheld was verplicht om EHBO te kennen en te kunnen. Maar dat wilde niet zeggen dat ze er ook allemaal even goed in waren.

Hij wou dat Marthe hier was.

Alex blies en drukte Iris’ borstkas geconcentreerd in. Alles deed pijn. Zijn armen, zijn handen, zijn rug. Hij raakte in een trance. In films kwamen slachtoffers altijd binnen een minuut bij, spuugden wat water uit en stonden op alsof er niets gebeurd was, maar zo werkte het niet in de werkelijkheid.

Iris begon te hoesten.

Alex hielp haar rechtop zitten. Water stroomde uit haar mond en vloeide samen met de tranen uit haar ogen. Ze begon te bibberen. Alex zette haar met de rug tegen de wand en haalde reddingsdekens tevoorschijn die hij om haar heen sloeg. Daarna tilde hij haar op en zette haar in de stoel in de tweede cabine, waar hij haar met dekens en al in de riemen bond. Zelf sprong hij achter het stuur en startte de motor.

De motor maakte een zoemend geluid, niet heel anders dan het gonzen van een mug. Een onderwatermug, ze zat in een beest, besefte ze. Iris staarde door de ogen van de mug naar de langszwemmende vissen, die haar geen blik waardig keurden. Waarom zouden ze ook? Ze was zelf een mug, een nietig klein ding, een irritant schepsel zonder functie, dat je doodsloeg met een krant of verzoop in een glas water.

Water, ze was uitgedroogd. Iris vroeg of ze wat mocht drinken. Iemand gaf haar antwoord, maar ze wist niet meer wat de vraag was.

Ze raakte de tijd kwijt, alsof iemand een paar seconden (uren?) het licht had uitgedaan. Toen de tijd weer terugkeerde, was ze nog steeds een mug.

‘Ik heb in mijn broek geplast,’ zei ze. Op de een of andere manier was dit het ergste wat haar was overkomen vandaag. Ze had tot haar zevende verjaardag nachtluiers gedragen, omdat ze ’s nachts nooit wakker werd, en was beretrots geweest toen ze haar laatste nachtluier ritueel in de vuilnisbak gooide. ‘Nu ben je echt een grote meid,’ had haar moeder gezegd.

Vandaag was ze weer helemaal klein.

Iris begon te huilen. ‘Ik heb in mijn broek geplast, het spijt me, het spijt me, het spijt me.’

De tijd verstreek met horten en stoten. Ze verloor bij vlagen het bewustzijn, maar deze keer was ze zich ervan bewust dat zij het was die verdween en niet de tijd.

De tijd ging zijn eigen gang. Of haar eigen gang, dat wist Iris niet.

‘Ben ik aan het doodgaan?’ vroeg ze. ‘Ik voel me zo raar. Is dit hoe doodgaan voelt?’

‘Ik weet het niet,’ antwoordde iemand. ‘Ik ben nog nooit doodgegaan.’

Daar zat wat in.

(zwart)

‘We gaan langzamer,’ zei ze.

‘Nee hoor,’ antwoordde de stem. Ze hoorde de irritatie en besloot nog wat verder te porren.

‘Yes, we do, we do, we do,’ zei ze met een kinderlijk hoog stemmetje, alsof ze meedeed aan audities voor de Teletubbies. ‘Eh-oh, eh-oh, we’re going too slow.’

‘Shit.’ De jongen links van haar (Alex?) begon op knopjes te drukken en aan hendels te trekken en in paniek te raken en te dansen en

(nee, niet te dansen, de vissen, de vissen begonnen te dansen, ze begonnen rondjes te dansen en te zwaaien voor het raam. Iris, Iris! Iris, kom je buiten spelen?)

‘Shit, shit, shit!’

‘Alex? Alex, ik voel me niet zo goed. Ik wil naar buiten, Alex, ik moet er even uit. Mag ik er even uit?’

‘Shit, eikel! Je hebt gelijk, we gaan langzamer. De stroom is op...’

‘Alex, de vissen dansen. Ze dansen op de maat van Gaga. De Gagamaat. Don’t be a drag, just be a queen, don’t be a drag, just be...’

‘Ik heb een proefrondje gemaakt vanmorgen en de sub daarna niet meer opgeladen! Shit. Anderhalf uur, zeker anderhalf uur gevaren vanochtend. Anderhalf uur, dat is bijna vijftien kilometer! Shit, Mr. Oz is going to kill me.’

‘Alex?’

‘Nee, je mag niet naar buiten!’

Alex keek woedend opzij. Het eerste wat hij zag was bloed. Het liep uit haar mond, langs haar lippen naar beneden. Het was niet een klein beetje bloed, het was veel bloed, heel veel bloed. Iris hoestte en met het hoesten kwam nog meer bloed omhoog.

‘Iris? Iris!’

‘Alex? De vissen, ze zijn gestopt met dansen. Ik wil dat ze weer gaan dansen, Alex, waar zijn de vissen gebleven?’

‘Iris!’ Alex sprong uit zijn stoel en knielde naast het meisje neer. Haar T-shirt, dat groen was toen hij het zwemvest van haar af trok, was rood en doorweekt. Ze moest zo snel mogelijk naar de ziekenboeg! Hij trok haar shirt kapot en Iris begon te giechelen.

‘Niet op ons eerste afspraakje, Alex. Zo’n meisje ben ik niet, weet je.’

Het was een wonder dat ze nog bij bewustzijn was.

Het was een wonder dat ze nog leefde.

Er was een ziekenboeg op Pala, maar het eiland was hier minstens vijftien kilometer vandaan. Life support was het probleem niet, de onderzeeboot had lucht aan boord voor 96 uur en in noodgevallen hoefde hij alleen maar naar het wateroppervlak te gaan en het luik te openen. Het probleem was dat Iris geen 96 uur meer had. Ze had geen halfuur meer, dat kon hij zo zien.

Alex rende naar de communicatieapparatuur die standaard aan boord was van een diepzeeduikboot. Officieel mocht hij geen contact leggen met het thuisfront, maar dit was een noodgeval. Hij greep de microfoon en schreeuwde: ‘Mayday, mayday! Dit is een noodgeval. Ik heb nu een helikopter nodig, nu!’





Het huis van Mr. Oz


Boot, helikopter, flitsen van bewegingen. Mensen buigen zich over haar heen, druk in de weer met tubes en naalden en messen. Iemand geeft haar wat te drinken door een rietje.

Boze stemmen. Flarden van zinnen. Vragen over hoe ze zich voelt. Ze weigert te antwoorden. Haar gevoelens gaan niemand wat aan.

(van mij van mij van mij)

De geur van ontsmettingsmiddelen en pepermunt. Ze hoeft niet te vragen waar ze is. Witte muren, metalen bed. Geen subtiele schommelingen van een boot.

(palalalala)

De beelden worden korte filmpjes, de zwarte momenten tussendoor steeds korter om uiteindelijk

(ga weg)

helemaal te verdwijnen. Flarden worden gesprekken. Geuren blijven geuren.

‘Hallo schoonheid.’

Iris keek Alex kalm aan. Hij had een uniform aan dat haar deed denken aan de X-Men. Geen spandex of een cape gelukkig, wel een rode S op zijn borstzakje, precies dezelfde als op de website.

‘Ze zeggen dat je niet praat, maar dat er niets mis is met je stembanden.’

Ze gaf geen antwoord.

‘Ik hoor je ’s nachts om je moeder roepen.’

Hij zei het niet om gemeen te zijn, dat zag ze aan zijn gezicht. Maar pijn deed het toch. Het laatste wat ze tegen haar moeder had gezegd was dat ze een slechte moeder was.

‘Waar zijn de palmbomen?’ vroeg Iris. Ze schrok van haar eigen stem, die rasperig en hees klonk.

‘Wat?’

‘Waar zijn de palmbomen? We zijn toch op een tropisch eiland?’

Alex knikte bevestigend.

‘We zijn onder de grond, er zijn wel palmbomen, maar die krijg je voorlopig nog niet te zien, sorry.’

Iris draaide haar hoofd in haar kussen, zodat Alex haar tranen niet kon zien. Het was dus echt waar, ze was op Pala. Ze herinnerde zich niets van haar reis behalve flarden en veel water.

‘Je was bijna dood,’ fluisterde Alex.

‘Ik heb het gehoord,’ mompelde Iris.

Als hij een bedankje wilde, kon hij lang wachten. Als hij en Fiber er niet waren geweest, was ze überhaupt niet bijna verdronken, dan was ze nog gewoon thuis geweest.

Vanuit haar kussen hoorde ze Alex van haar weglopen.

Een week later werd ze ontslagen uit de ziekenboeg. Alex bracht haar een setje kleren – spijkerbroek, ondergoed, een paars T-shirt met dezelfde letter S als opdruk, sneakers, allemaal in haar maat. Ze mocht zich omkleden in de badkamer.

De hoofdingang van de ziekenboeg kwam uit op een lange gang zonder ramen. Alex hield een pasje voor een massief plastic blok aan de muur. Een groene streep op de grond lichtte op.

‘Groen is voor level 1,’ onderwees Alex. ‘De rest is verboden toegang tot na je training.’

Ze volgden de streep en kwamen terecht in een brede gang met tientallen identieke deuren, waarvan er één openstond. Alex deed een stapje opzij en liet haar voorgaan.

‘Het is net een gevangenis,’ zei Iris. Ze bestudeerde de spaarzaam ingerichte ruimte. Een eenpersoonsbed (vijf keer zo klein als het kingsize bed op het cruiseschip) was vlak boven de grond aan de muur bevestigd. Op het bed lag een matras (blauw), een kussen (wit) en een stapeltje beddengoed (ook wit). Een plank aan de muur diende als nachtkastje. In de hoek was een metalen constructie gemaakt met toilet en wastafel. Een tweede plank aan de muur diende als bureau. De stoel eronder was het enige wat niet vastzat.

Ook hier geen ramen te bekennen.

‘Douchen kan in een van de cabines aan het eind van de gang.’

‘Waar slaap jij?’

‘In een ander deel van het eiland. Superhelden hebben een grotere ruimte.’

‘Ik ben nog geen Superheld?’ vroeg Iris. Alex schudde zijn hoofd. ‘Nee, jij bent een kandidaat, je gaat morgen de opleiding in.’

Oké, een opleiding tot Superheld. Wat moest ze doen, leren vliegen? Huizen optillen? Door muren heen kijken of ertegenop klimmen?

‘Maak het je gemakkelijk, als je iets nodig hebt, moet je even op de bel drukken.’ Alex wees naar een knopje aan de muur dat Iris eerder over het hoofd had gezien. ‘Ik breng je morgen naar Mr. Oz.’

‘Morgen pas?’

‘Ja. Mr. Oz is een drukbezet... man. En de ontvangst van nieuwe kandidaten is een bijzonder moment dat enige voorbereiding vergt.’

‘En wat moet ik in de tussentijd doen?’

Alex haalde een boek uit zijn achterzak en gaf het aan Iris. ‘

De Tovenaar van Oz?’

‘Het verklaart een aantal dingen die hier gaande zijn. Lees het.’

‘Oké.’ Iris nam plaats op het bed. Alex bleef nog even in de deuropening staan. Geen van beiden zei iets.

‘Het wordt beter, Iris.’

‘Lieg niet, Alex, zo goedgelovig ben ik niet.’

Alex sloot de deur. En deed hem op slot.

Het voordeel van een kamer zonder spullen is dat je niet afgeleid wordt. Thuis wist ze nooit wat ze moest gaan doen, computeren, huiswerk maken, lezen, muziek luisteren, tekenen of spelen op haar DS. Hier kon ze maar één ding doen en dat was lezen. Ze maakte eerst haar bed op en ging er daarna op liggen, met opgetrokken knieën, kussen onder haar schouders en het boek rustend op haar onderbenen.

Een tijdje geleden had ze niet heel veel anders gelegen op haar eigen bed, met haar laptop open en de virtuele wereld van Pala op het scherm. Nu was ze er echt, als ze Alex moest geloven.

De Tovenaar van Oz was geschreven in 1900 door ene Frank L. Baum. Iris kende het verhaal ongeveer. Ze had stukjes van de film gezien en als kind was ze naar een theatervoorstelling geweest. Ze sloeg het boek op de eerste bladzijde open. Het was weliswaar een kinderboek, maar het taalgebruik was gelukkig niet heel kinderachtig of ouderwets.

Het boek ging over een meisje – Dorothy – dat samen met haar hondje Toto wordt opgepikt door een tornado en met huis en al in het land van Oz terechtkomt. Samen met de Tinnen Man, de Bange Leeuw en de Vogelverschrikker gaat ze op zoek naar de Grote Tovenaar van Oz in de smaragden stad. Om er te komen hoeven ze alleen maar het pad met de gele klinkers te volgen. Onderweg beleven ze uiteraard allemaal avonturen, waardoor ze elkaar en zichzelf beter leren kennen.

Het was een vermakelijk boek, niet iets wat ze thuis gelezen zou hebben, maar het bood voldoende afleiding.

Eigenlijk zou ze in paniek moeten raken, of in elk geval boos moeten worden. Ze was ontvoerd – een ander woord was er niet voor – en thuis was iedereen naar haar op zoek.

Lieg niet, zei ze tegen zichzelf. Het spel, de prijs, de cruise; alles was bedacht zodat ze midden op zee overboord kon slaan. Niemand zocht naar haar, voor de wereld was ze dood.

Waarom was ze niet boos? Waarom lag ze hier te lezen alsof ze op vakantie was? Op de boot was ze onrustig geweest, bang voor wat er ging komen, maar hier was ze kalm.

Wat hadden ze met haar gedaan?

Tussen de middag bracht iemand haar tomatensoep met brood, ’s avonds een bord met rijst en groenten. Het eten werd door een luikje naar binnen geschoven, net als in een film. Kennelijk was het verboden om contact met haar te hebben. Dat, of Alex was de enige andere persoon op het eiland, wat ze betwijfelde.

Ze ging vroeg slapen. Althans, ze dacht dat ze vroeg ging slapen. Er was geen klok in de cel (het was een cel, hoe Alex het ook noemde) en zonder zonlicht had ze geen enkele manier om de tijd te bepalen.

Ze miste de zon.

Ze miste haar moeder.

Ze miste zelfs Marthe.

Voor het eerst sinds haar herstel voelde ze een steek van pijn in haar maag.

(niet aan denken niet aan denken niet aan denken niet aan denken niet aan denken)

Ze legde het boek weg. Iris had tien hoofdstukken gelezen. Dorothy was net aangekomen in de smaragden stad, morgen zou ze de tovenaar ontmoeten.

Iris legde haar kleren over de stoel en kroop enkel gekleed in haar slip onder de lakens. Ze hoopte maar dat er geen verborgen camera’s waren in de cel.

Op het moment dat haar hoofd het kussen raakte, doofde iemand de lichten in haar kamer. Binnen enkele seconden sliep ze en droomde ze van water, dansende vissen en gele bakstenen, terwijl ze ondertussen zachtjes ‘mama’ prevelde.





Pad met de gele klinkers


De volgende ochtend, direct na het ontbijt, bracht Alex haar naar de doucheruimte. Zelf bleef hij buiten op haar wachten. Of hij dat uit beleefdheid deed of op wacht stond, wist ze niet.

Nadat ze de badkamer had onderzocht op camera’s, kleedde Iris zich uit en liet zich overstromen met warm water. Ondanks de hitte van de douche trilde ze als een rietje. Ze had haar vader ooit gevraagd waar de uitdrukking vandaan kwam. Zover zij wist, had ze een rietje nog nooit zien trillen. Haar vader moest lachen en nam haar mee naar een muziekwinkel waar ze allerhande blaasinstrumenten verkochten. Hij liet haar zien hoe het riet in het mondstuk trilde als je erin blies.

Haar vader nam nooit genoegen met gewoon een simpele uitleg. Wat dat betreft zou hij Pala gewaardeerd hebben.

De kalmte had haar verlaten en ze vermoedde waarom.

In de ziekenboeg lag ze aan een infuus waarmee ze haar pijnstillers toedienden. Medicijnen die niet alleen de pijn verzachtten, maar haar ook verdoofden. Vandaag was haar eerste dag zonder medicatie en de dag dat ze de Grote Boze Mr. Oz zou ontmoeten.

Dat was vast geen toeval.

Maar ze zou zich niet laten kennen. Ze hadden haar misleid, ontvoerd en opgesloten. Haar moeder dacht waarschijnlijk dat ze dood was.

Iris zette resoluut de kraan uit, droogde zich af en kleedde zich aan. Haar spieren deden pijn en haar stem klonk nog steeds een beetje hees, maar ze was oké. Ze leefde tenminste nog.

‘Zullen we gaan?’ Haar natte haren hingen over haar schouders en ze voelde hoe er af en toe druppels haar nek in liepen. De gangen waren koud – airco waarschijnlijk – en ze verwachtte niet dat haar haren snel zouden drogen. Volgende keer beter afdrogen dus. Misschien kon ze om een föhn vragen?

Ze dwong zichzelf haar gedachten op Alex te richten. Hij ging haar voor en volgde de gele streep op de muur.

‘Follow the yellow brick road,’ zei ze.

‘Precies,’ antwoordde hij.

‘Ik doe niet met jullie mee.’ Ze zei het zo stellig als ze kon.

‘Oké,’ antwoordde Alex.

‘Je gelooft me niet?’

‘Mr. Oz kan erg overtuigend zijn.’

‘We zullen zien.’

De streep leek hen naar het midden van het complex te sturen. Ze bleven staan voor een kleine gele deur.

Alex deed een stap opzij en opende de deur voor haar. ‘Ik mag niet mee.’

‘Uiteraard niet,’ zei Iris. ‘Hij wil mij spreken, niet jou.’ Resoluut stapte ze de zaal binnen, niet van plan ook maar ergens aan toe te geven.

Het tafereel benam haar bijna de adem.

‘“Het was een grote, ronde kamer met een hoog gewelfd dak,”’ citeerde ze. ‘“Het plafond en de vloer waren bedekt met grote smaragden die dicht naast elkaar geplaatst waren. In het midden van het dak hing een groot licht, zo helder als de zon, dat de smaragden deed schitteren.”’

‘JE LAS HET BOEK,’ galmde een stem uit de verte.

‘Nog niet helemaal uit,’ zei Iris. ‘Maar vanmorgen las ik hoe Dorothy Oz bezocht. De andere Oz.’

Iris liep aarzelend in de richting van de stem. De locatie zag er precies hetzelfde uit als in het spel, maar in het echt was het veel indrukwekkender. Overal groene smaragden, die elkaars licht weerkaatsten.

‘JE HERINNERT JE LETTERLIJK DE TEKST?’ vroeg Mr. Oz, die ze wel hoorde, maar nog nergens zag. Zijn mechanische stem ging door merg en been, maar hier was geen volumeknop die ze lager kon zetten.

‘Het is geen herinneren,’ zei Iris. ‘Ik zie het boek voor me, alsof ik het in mijn handen heb. Ik lees gewoon voor wat er staat.’ Ze hoorde de echo van haar eigen stem door de kamer galmen.

‘INDRUKWEKKEND.’

Langs de muren stonden enorme stenen schalen op lage pilaren. Een groene substantie smeulde in de bokalen en gaf een fris ruikende groene walm af die leek op wierook.

Haar adem stokte.

Exact in het midden van de ruimte stond een troon, precies zoals in het boek beschreven was. De troon was een massief stenen blok van zeker tien meter hoog, waarin stenen treden waren uitgehouwen die naar de zetel leidden. Net als de rest van de ruimte was de troon versierd met fonkelende smaragden. Boven de zetel hing een enorm hoofd in de lucht, zonder lichaam of armen of benen om het te ondersteunen, exact zoals Baum beschreef. Het hoofd staarde stralend op haar neer, alsof de zon tot leven was gekomen.

‘WELKOM, IRIS,’ galmde het hoofd. ‘EINDELIJK BEN JE THUIS.’

Iris stond stil en stamelde: ‘“Het hoofd had geen haar, maar het had ogen, een neus en mond, en het was veel groter dan het hoofd van de grootste reus.”’

‘INDERDAAD.’

De aanwezigheid van het gigantische hoofd in de nog veel grotere ruimte, de schittering van de juwelen, de bombastische stem; het maakte dat Iris zich nederig voelde, nietig, kleiner dan de kleinste mug. Ze ademde de wierook in die haar hoofd licht maakte.

Het was alsof ze voor God stond.

‘JE HIERHEEN HALEN GING NIET VANZELF,’ zei Oz – Mr. Oz, corrigeerde ze zichzelf. ‘MAAR NU BEN JE HIER.’

‘Maar waarom? Waarom ik?’

‘OMDAT JE SPECIAAL BENT.’

‘Omdat ik dingen zo goed kan onthouden? Dat is handig, maar niet speciaal, toch?’

‘JE BENT VEEL MEER DAN IEMAND MET EEN FEILLOOS GEHEUGEN IRIS. ZO VEEL MEER.’

Dat probeerde Iris mensen al heel lang duidelijk te maken, dat wie ze was niet bepaald werd door haar intelligentie of haar geheugen. Dat mensen verder moesten kijken dan hoe ze eruitzag of hoe goed ze kon leren. Had ze nu eindelijk iemand gevonden die haar snapte? Weliswaar een groot en zwevend hoofd, maar toch.

Ze ademde de groene walm van wierook in en plotseling werd alles helder. Ze wás speciaal en niet alleen omdat Mr. Oz het zei. Ze was speciáál. Ze begreep niet waarom ze zijn eerdere verzoek om bij de Superhelden te komen niet omarmd had. Bij hem zijn, hem dienen, het was... alles.

Ze knielde voor het enorme grijnzende hoofd neer. ‘Uw dienaar, heer.’

Nee.

Dat was niet wat ze hier kwam doen. Dit was niet wat ze met zichzelf had afgesproken! Ze dwong zichzelf weer overeind te komen en was verbaasd toen haar lichaam niet gehoorzaamde en bleef knielen.

‘Ik wil hier niet zijn.’

‘MAAR JE BENT HIER.’ Mr. Oz’ stem klonk verbaasd.

‘Ja, ik ben... hier.’

‘HOE KUN JE HIER DAN NIET ZIJN?’

Hè, wat bedoelde hij? Ze was hier, ze wilde niet... ze moest...

‘IRIS, MAAK JE GEEN ZORGEN. MR. OZ ZORGT VOOR JE.’

‘Mr. Oz zorgt voor me,’ herhaalde Iris. ‘Wie is Mr. Oz? Wie bent u?’

‘MR. OZ IS HIER OM DE WERELD RECHT TE ZETTEN, IRIS. VIND JE NIET DAT DE WERELD KROM IS? LOSGESLAGEN? UIT BALANS?’

Ze knikte.

‘WIJ ZETTEN HET RECHT, IRIS. DE SUPERHELDEN. WIL JE EEN SUPERHELD ZIJN? WIL JE DE WERELD RECHTZETTEN?’

Iris boog het hoofd.

‘Ja, meneer.’

‘START MET HET PROGRAMMA. WE ZULLEN ELKAAR WEER ONTMOETEN. GA NU.’

Trillend

(als een rietje)

stond Iris op. Ze boog.

‘Dank u,’ zei ze, zonder hem aan te kijken. ‘Dank u.’

‘GA. ALEX ZAL JE TERUGBRENGEN NAAR JE VERBLIJF.’

Iris wierp nog één laatste blik op het gigantische hoofd, dat haar geruststellend aankeek. Ze sloeg haar ogen neer voor zo veel grootsheid en stamelde voor een laatste keer ‘Dank u’. Daarna maakte ze dat ze wegkwam.

Buiten ving Alex haar op. Ze vloog hem om de hals en omarmde hem, terwijl ze in zijn oor fluisterde: ‘Hij is zo mooi, zo prachtig mooi, Alex. O, om hem weer te mogen zien.’

‘Ja, dat is het effect dat hij op mensen heeft. Een speciaal effect.’

Tranen biggelden over haar wangen.

‘Hij zei dat ik speciaal was. Kun je het geloven, Alex? Ik, speciaal?’

‘Kom, ik breng je naar je kamer.’

Toen Iris terug was in haar cel, begaf Alex zich in zijn eentje naar de troonzaal. Hij knipte met zijn vingers en het grote licht ging aan. De ledlampjes die smaragden moesten voorstellen doofden langzaam uit. De bokalen smeulden nog wat na, maar gaven te weinig van hun hallucinerende stoffen af om nog effect op Alex te hebben.

Alex liep zonder op te kijken langs de nu lege troon naar de achterkant van de zaal, waar zich een tweede deur bevond. Hij klopte aan en wachtte tot een metalen stem ‘kom binnen’ riep.

Alex opende de deur en betrad de studeerkamer. Mr. Oz bevond zich in het achterste gedeelte van de ruimte, uit het zicht van zijn bezoekers, zoals hij het graag wilde. Slechts een enkeling mocht hem in de ogen kijken en de meesten betreurden het wanneer ze dat deden.

‘Meneer,’ zei Alex, ‘ze is in haar kamer.’ Hij hoorde het water van het aquarium klotsen.

‘ZE BEGINT MORGEN MET HAAR TRAINING.’

‘Meneer, ik weet niet of ze daar al toe in staat is. Ze was bijna dood –’

‘MORGEN!’ De metalen stem van de spraaksynthesizer kon slecht emotie overbrengen, maar Alex hoorde desondanks zijn woede.

‘Zoals u wilt.’

Alex verliet de kamer en sloot de deur achter zich.





Welkom in level 1


‘Wakey wakey.’

Iris opende haar ogen en keek recht in het gezicht van Alex. In zijn armen had hij een uniform.

‘Ga weg.’ Ze sloeg een arm voor haar ogen om ze te beschermen tegen het licht. Haar barstende koppijn deed haar denken aan haar kennismaking met de cocktails.

‘Tijd om op te staan, Iris. Je bent nu level 1. Er zijn regels.’

‘Sinds wanneer ben je mijn moeder?’ Iris geeuwde, maar ze durfde zich niet uit te rekken uit angst dat haar onbedekte bovenlichaam boven het laken uit zou komen.

‘Ik ben niet je moeder, maar wel je directe leidinggevende. Je hebt twintig minuten om je te douchen en aan te kleden. Ik zie je in de ontbijtzaal. Volg de paarse streep.’

Alex legde de kleding op de stoel en verdween.

Dertig minuten later verscheen Iris in een ruimte die haar vaag deed denken aan de aula van school. Ze was gekleed in hetzelfde uniform als Alex, alleen stond er bij haar een grote 1 op haar borstzak in plaats van een S. De ontbijtzaal was verdeeld in negen kleurvlakken waarin grote cijfers waren afgebeeld. In de kleurvlakken stonden lange tafels, waaraan honderden kinderen zaten.

Honderden!

De leeftijd varieerde van jong (Iris zag een oosters meisje van hoogstens acht jaar) tot jongvolwassen. Er waren ongeveer evenveel jongens als meisjes. Van Justin geen spoor.

Alle tafels waren drukbezet, behalve in het vak met nummer 1, waar Alex naast een lege tafel stond te wachten.

‘Je bent laat.’

‘Ik heb geen horloge.’

‘Niet mijn probleem. Je hebt tien minuten om te eten.’ Hij wees naar een buffet waar mandjes met brood en gekookte eieren op haar stonden te wachten. Ze zocht naar een lach op zijn gezicht, of op zijn minst een knipoog, maar hij bleef haar stoïcijns aankijken.

Iris maakte een inschatting wat ze kon eten in tien minuten en laadde haar dienblad vol met een schaaltje cornflakes met melk, een bakje gesneden fruit en een glas verse jus d’orange. Naast haar kwam een jongen met een Indiaas uiterlijk staan, die een appel van de schaal pakte.

‘Hi,’ zei Iris.

‘Wist je dat men in België geen “jus d’orange” zegt, maar “fruitsap”?’ antwoordde de jongen in vloeiend Nederlands. Iris schudde haar hoofd. De jongen nam een hap van zijn appel. ‘Appels. Erg belangrijk om te weten wie er een pakt en wie er een krijgt.’

‘Wat jij wilt,’ mompelde Iris zodra hij buiten gehoorsaf-stand was. Als ze allemaal zo weird waren hier, ging ze nog een leuke tijd tegemoet.

‘Vertel,’ zei Iris. Ze zette haar dienblad op tafel nummer 1 en nam plaats naast Alex, die op de rand van de tafel was gaan zitten.

‘Je hebt zes minuten om dat op te eten.’

‘Niet dat, dit.’ Iris maakte een gebaar dat de hele ontbijtzaal omvatte. ‘Wat is dit. Wie zijn zij? Waarom zit ik hier en zij daar?’ Ze nam een hap van haar cornflakes en zei met volle mond: ‘Jij praten, ik eten.’

Alex schudde zijn hoofd. ‘Straks.’

Iris gaf het ondervragen op en concentreerde zich op haar cornflakes.

Ongeveer vijf minuten later ging er een bel. Alex negeerde haar protesten en haalde het dienblad onder haar neus vandaan. De helft van het voedsel was nog onaangeroerd.

‘Maar ik ben nog niet klaar!’

‘Niet mijn probleem. Kom.’ Hij zette het dienblad op een band en duwde Iris weinig subtiel naar de uitgang. Om hen heen schoven de anderen hun stoelen netjes terug en ruimden hun spullen op. Een aantal dingen vielen Iris op. Allemaal hadden ze een cijfer op hun borstzak, variërend van 2 tot 9. Kinderen met een lager cijfer lieten kinderen met een hoger cijfer voorgaan, waarbij leeftijd niet uit leek te maken. De jongen met het Indiase uiterlijk droeg een S, net als Alex. Aan de reacties van de rest te zien behoorden zij tot de elite, de Superhelden.

Iris werd door iedereen genegeerd.

Ze volgde Alex, die vastberaden zijn weg zocht door het gangenstelsel. De kleuren lichtten op in de grond waarop ze liepen. Zo te zien volgden ze vandaag blauw.

Een deur leidde naar een foyer met gesloten buffet en dubbele openslaande deuren.

‘Ga zitten waar je wilt,’ gebaarde Alex. Iris aarzelde even. ‘Ga maar, ik zie je straks.’

Iris stapte naar voren, duwde de linkerdeur open en kwam terecht in een gigantische bioscoopzaal die een imax-scherm degradeerde tot een kabouterdoek. Iris koos een plekje in het midden van de zaal en mompelde zachtjes tegen zichzelf: ‘O wee als je The Wiz gaat draaien, Alex.’ Michael Jackson als de vogelverschrikker was wel het laatste dat ze kon hebben.

De lichten in de zaal doofden. Het was niet heel moeilijk voor te stellen dat ze in de Rembrandtbioscoop zat en dat zo de filmtrailers en de reclames voor hippe drankjes begonnen. Ondanks het vroege uur wenste ze dat ze een flesje cola en een bak popcorn had. En een jas, want het was behoorlijk fris in de zaal.

Een groene flikkering verscheen op het scherm, vergezeld door orkestrale muziek die steeds harder aanzwol naarmate de groene gloed toenam. WELCOME TO PALA, stond er. Violen vulden de ruimte terwijl de titel verdween en plaatsmaakte voor een eiland dat gefilmd werd vanuit de lucht.

Pala. Ergens daar onder de grond zat zij nu film te kijken. Vreemd.

Hoe groot het eiland precies was, kon Iris lastig inschatten, maar aan de begroeiing te zien was het in elk geval tropisch. Op twee plekken liep de grond omhoog en vormde een kleinere en een grotere berg. De camera dook naar beneden en vloog door het gewas heen door de bodem om uit te komen in een centrale ronde hal met deuren aan alle kanten. De bekende letter S was groot op het gepolijste vloeroppervlak afgebeeld. In het midden van de S stond...

Alex?

Hij was jonger dan ze hem nu kende, een jaar of veertien, schatte ze. Hij was ook vrolijker, onbezorgder, alsof hij niet de last van de hele wereld op zijn schouders droeg.

‘Welcome,’ zei hij in het Engels. ‘Welkom’ stond er in het Nederlands onder. ‘Welkom op Pala.’

‘Mijn naam is Alex. Dit is de introductiefilm voor Superhelden level 1. In deze film vertel ik je in het kort wat je van ons kunt verwachten de komende weken en hoe de training van fase 1 eruitziet. Maar eerst een stukje geschiedenis.’

De film verplaatste zich naar de ondergrondse ruimte van smaragd waar Iris gisteren was. De camera bewoog zich laag over de vloer, wat de hal nog imposanter maakte. Terwijl de troon met het lichtgevende, zwevende hoofd erboven lang-zaam het beeld vulde, klonk Alex’ stem als voice-over: ‘Pala is het geesteskind van de man die wij kennen als Mr. Oz. De naam Pala komt uit het boek Eiland van Aldous Huxley. Huxley beschrijft hierin een utopisch eiland waarin kinderen niet blootgesteld worden aan de neuroses van hun ouders, maar opgroeien tot complete mensen.’

De camera was aangekomen bij de voet van de troon. Hij maakte een opwaartse beweging waardoor Mr. Oz volledig het beeld vulde. Er ging een rilling door Iris heen, een oncontroleerbare reactie op de aanwezigheid van Mr. Oz.

Zonder dat ze het merkte, vulde de bioscoop zich met een reukloos gas dat van onder haar stoel de zaal ingespoten werd. Het vervulde haar met euforie, verlichtte haar geest, gaf haar hoop de ruimte.

Mr. Oz sprak: ‘JE STAAT OP DE DREMPEL VAN EEN NIEUW LEVEN. JE KIEST VOOR LICHT OF VOOR DONKER. DE KEUZE IS AAN JOU. FIGHT OR FLIGHT.’

De stem van Alex nam het over: ‘Vechten of vluchten, dat is onze keus. De wereld brandt. Oorlogen woeden overal. Gene-ratie op generatie neemt dezelfde beslissingen, maakt dezelfde fouten. Opnieuw en opnieuw en opnieuw. Albert Einstein zei: “Als je blijft doen wat je altijd deed, blijf je krijgen wat je altijd kreeg.” Als wij de wereld willen veranderen, als jij de wereld wilt veranderen, dan moeten wij eerst zelf veranderen.’

De camera veranderde van positie en Iris zag zichzelf in de ruimte voor de troon. Ze zag zichzelf knielen en hoorde zichzelf zeggen: ‘Uw dienaar, heer.’

Iris hapte naar adem.

‘WIL JE EEN SUPERHELD ZIJN? WIL JE DE WERELD RECHTZETTEN?’ vroeg Mr. Oz.

Ze hoorde zichzelf antwoorden: ‘Ja, meneer.’

Het beeld werd zwart. Jonge Alex liep een fitnessruimte in. Achter hem trainden kinderen van verschillende leeftijden en afkomst.

‘Op Pala trainen we je geest en je lichaam. We leren je snellezen, meerdere talen spreken, nadenken. Maar ook vechtsporten, verdedigingstactieken, meditatie, yoga. We leren je anders naar de geschiedenis van de wereld te kijken.’

Achter Alex verschenen en verdwenen beelden van kinderen verdiept in boeken, actief in gymzalen, sprekend voor smartboards. Iris zag kinderen op hindernisbanen door de modder worstelen en in lotushouding zitten in iets wat leek op judopakken.

‘We leren je rijden.’ Alex’ gezicht leek op te lichten toen hij dat zei. Achter hem verscheen een parcours in de bossen waar een voor een gemotoriseerde skelters, motoren en jeeps doorheen vlogen, scherpe bochten makend, op weg naar een onzichtbare finish.

‘En we leren je schieten.’

Een reeks beelden van kruisbogen, pistolen, geweren en nog grotere wapens passeerde de revue, allemaal bediend door kinderen tussen de twaalf en de achttien jaar.

Alex richtte zich voor de laatste keer tot de kijker: ‘Je bent geen soldaat. Je wordt geen soldaat. Je bent een held. Een Superheld. En samen redden we de wereld.’

De muziek zwol aan en het logo van de Superhelden verscheen groot in beeld. Iris bleef naar het scherm staren, ook toen het weer wit werd en de lichten weer aangingen.

Ze merkte dat ze tranen in haar ogen had.

Achter haar kwam Alex de zaal in lopen.

‘Wanneer mag ik beginnen?’ vroeg Iris.

‘Wat dacht je van nu?’ vroeg Alex.

Schieten, rijden, vechten, dat bleek allemaal niet bij level 1 Superhelden te horen. Wel een tweede taal leren, fit worden en basiscomputerkennis opdoen.

Eerst legde Alex de regels uit: Wees op tijd. Praat niet tegen Superhelden of kandidaten uit hogere levels, tenzij zij je eerst aanspreken. Twee uur per dag werd ze geacht mee te werken achter de schermen. Haar taak was in de keuken, waar ze mocht opscheppen en afwassen.

Alex bracht haar naar haar eerste les. Fitness mocht ze vandaag overslaan. Door de ochtendintroductie was die les al voorbij.

Ze werd opgewacht door de Indiase jongen uit de eetzaal. Hij stelde zich voor als Inderpal, wat volgens hem ‘beschermer van India’ betekende.

‘En jij gaat mij Indiaas leren?’ vroeg Iris.

‘Als je wilt. Maar laten we beginnen met Engels. Wat weet je al?’

‘How do you do, I am fine, my name is Iris, that sort of stuff. Ik versta meer dan ik kan zeggen.’

‘Dan gaan we daar iets aan doen deze maand.’

‘Je gaat mij Engels leren in een maand?’

‘Ik kan je elke taal leren begrijpen in een uur. Niet verstaan of spreken, dat duurt wat langer, maar de basis van elke taal: een uur.’

Inderpal was hooguit twaalf jaar en een kop kleiner dan Iris. Hij droeg – net als iedereen hier – het standaarduniform. Op zijn borst prijkte de letter S. Toch had ze moeite hem serieus te nemen, zo jong en klein was hij.

‘Hoeveel talen spreek je?’ vroeg ze.

‘Op dit moment zestien.’ Hij zei het zakelijk, alsof hij de temperatuur doorgaf.

Iris keek de kamer door op zoek naar een stoel. De ruimte was ovaal, met melkglazen wanden, waardoor je enkel schimmen zag van de mensen in de gang. In het midden lag een vierkant scherm als een tafelblad op vier poten. Inderpal haalde een afstandsbediening uit zijn zak en schakelde het scherm in.

‘Geen stoelen?’ vroeg Iris. Inderpal schudde zijn hoofd.

‘Staand kun je je beter concentreren. Kom.’

Ze liep op de tafel af. Met zijn vinger tikte Inderpal op het scherm. Er verschenen zes zinnen:

De appel is rood.

Het is Jan zijn appel.

Ik geef de appel aan Jan.

Wij geven hem de appel.

Hij geeft Jan de appel.

Zij geeft het aan hem.



‘Dat zijn een hoop appels...’ zei Iris.

‘Please, focus,’ antwoordde Inderpal. Dat verstond ze. Zijn stem was zacht en accentloos en dwingend. Iris hield haar mond en luisterde.

Volgens Inderpal waren alle talen te ontleden in basiselementen. Leer de basiselementen en duizend woorden en je kunt je verstaanbaar maken in bijna elke taal. Luister niet naar het stemmetje in je hoofd dat je vertelt dat je het niet begrijpt, zei hij, en je verstaat meer dan je voor mogelijk had gehouden.

Twee uur lang namen ze stap voor stap de Engelse taal door. Aan het eind duizelde het haar, maar het gaf haar ook te denken. Als je zo snel een taal kon leren, alleen maar door er op een andere manier mee om te gaan, wat deden zij dan op school? Daar bestonden lessen uit grammatica, woordjes stampen en teksten lezen. Allemaal heel zinvol, maar ook heel... ouderwets?

Als dit echt werkte, tenminste.

Alex kwam haar ophalen. Ze bedankte Inderpal en wandelde met Alex naar de eetzaal, waar ze haar blad vollaadde met brood, eieren, een beker melk en twee appels. Deze keer zorgde ze ervoor dat ze genoeg tijd had om alles op te eten.

‘Ben jij mijn chaperon?’ vroeg ze, toen ze alles ophad, behalve de appels.

‘Alleen vandaag. Morgen krijg je een rooster en een pasje.’

‘Oké.’ Ze pakte een appel van het blad en gaf hem aan Alex. ‘I give you the apple,’ zei ze.

‘Je vous rend la pomme,’ antwoordde Alex en hij gaf haar de appel terug.

‘Dus daarom spreken jij en Marthe Nederlands.’

Alex knikte: ‘We moesten het leren, voordat we... jou oppikten. Kostte ons een maand. Nederlands is moeilijker dan Engels.’

‘Een maand? Toen was ik net aan het spel begonnen! Hoe wisten jullie dat ik ging winnen?’

Alex haalde zijn schouders op.

‘Laat me raden, Mr. Oz?’

‘Mr. Oz,’ bevestigde Alex.

‘Wie is hij? Wie is hij echt? Weet jij dat?’

‘Ja. Alle Superhelden weten het.’

‘De Superhelden hebben een S?’

‘Ja, zodra je level 5 hebt gehaald, word je voorgesteld aan Mr. Oz. De echte, niet het pratende hoofd.’

‘Dus het was een special effect,’ zei Iris, een beetje teleurgesteld. ‘Hij leek zo echt. En zo prachtig... Hij keek dwars door me heen.’

‘Geloof me, in het echt is hij nog veel... prachtiger...’

Iris keek Alex aan om te zien of hij haar belachelijk probeerde te maken.

‘Kom, ik breng je naar de volgende les.’





Keukendienst


In de weken daarna rende Iris van les naar les, van leraar naar leraar. Allemaal waren ze onder de achttien en allemaal waren ergens heel erg goed in. De een leerde haar wiskunde – op zo’n manier dat ze het zowaar begreep – de ander bracht haar de basisprincipes van meditatie bij en leerde haar anders ademhalen. De ochtenden begon ze met krachttraining en fitness. Na het douchen en ontbijten bracht ze een uur door bij Inderpal, die elke les begon met een ‘Wist je dat?’ Zo had ze geleerd dat Pala in het Sanskriet ‘beschermer’ betekende en dat Louis Braille op zijn vijftiende het blindenalfabet geper-fectioneerd had.

Nadat ze lichamelijk weer helemaal hersteld was, werd ze in de keuken ingezet, waar grote bedrijvigheid heerste. Er waren lange aanrechten waar jongens en meisjes groenten sneden en wasten, fornuizen waar rijst en aardappels werden gekookt en groenten werden gewokt, en tafels waarop toetjes werden gefabriceerd.

Iris liep naar het jonge meisje met het oosterse uiterlijk dat ze eerder had gezien. Het meisje kwam nauwelijks tot aan Iris’ schouders. Net als de anderen had ze een koksjas over haar uniform aan en een wit kapje over haar kortgeknipte zwarte haar. Voor haar lag een berg rode, groene en gele paprika’s, die ze behendig ontdeed van de zaadjes en zaadlijsten en daarna in stukjes sneed.

‘Hi,’ zei Iris. Het meisje keek even op en knikte met haar hoofd naar een stukje verderop. Iris volgde haar blik en zag een tweetal witte jassen hangen. Ze trok er eentje aan en paste het bijbehorende kapje.

‘Die maat past ons allemaal,’ mompelde ze, terwijl ze weer terugliep naar het meisje. Ze was de eerste in een rij van snijders en stond naast een boomlange Afrikaanse jongeman die gedecideerd knoflooktenen in stukjes hakte alsof hij zich op iemand afreageerde.

‘Heb je eerder paprika’s gesneden?’ vroeg het meisje. Ze sprak Engels met een Amerikaans accent. Iris schudde haar hoofd.

‘Nee, maar daar hoef je toch geen raketgeleerde voor te zijn?’

‘Nee, maar die lopen hier wel rond!’

‘Ja, dat zal best,’ giechelde Iris. Ze stelde zich aan het meisje voor: ‘Ik ben Iris.’

‘Li Wen Yun.’ Ze veegde eerst haar hand af aan haar mouw voordat ze Iris een hand gaf.

‘En hoe noem ik jou? Li Wen? Wen Yun?’

‘Li,’ zei de knul naast haar. ‘Of eigenlijk: Wen Do You See Li’ vulde hij zichzelf aan.

‘Wat?’

‘Negeer hem maar,’ fluisterde het meisje.

‘Wat zei hij dan?’

Het meisje schudde haar hoofd.

‘Vergeet het.’

Maar de jongen vergat het niet. Met een grote grijns zei hij: ‘Haar naam is Wen Do You See Li? En het antwoord is: Niet! Want ze is zo klein.’

Naast hem begon een andere jongen te lachen en gaf hem een high five.

‘En wat is jouw naam, grote jongen?’ vroeg Iris. De knul die zo groot was dat hij nauwelijks meer een jongen genoemd kon worden, wendde zich tot Iris.

‘Are you talking to me?’ zei hij stoer en hij wees op het cijfer 5 dat op zijn borstzakje stond.

‘O, kun je niet tellen?’ vroeg Iris. ‘Dat is een vijf. V-IJ-F.’

‘Weet je wel tegen wie je het hebt, meisje?’ gromde hij. ‘Ik ben Russom. Dat is Afrikaans voor Baas. Ik ben wereldkampioen judo!’

‘Laat me raden,’ meesmuilde Iris, ‘ze hebben jou in de keuken gezet omdat je zo goed kunt opscheppen?’

‘Niet doen,’ smeekte Li Wen Yun Iris. Tegen Russom zei ze: ‘Ze is nieuw, ze bedoelt het niet zo.’ Li Wen Yun pakte de arm van Iris vast. ‘Kom, ik leer je hoe je paprika’s moet snijden.’

Ze pakte een rode vrucht van de tafel en begon hem als een professionele kok te bewerken.

‘Je lijkt wel een robot,’ zei Iris, onder de indruk van haar snelheid.

‘Ze is een Chineesje, die worden achter de lopende band geboren,’ probeerde Russom haar opnieuw te provoceren. Iris opende haar mond om hem een sneer te geven, maar Li Wen Yun hield haar tegen. ‘Niks terugzeggen. Wij zijn level 1 en 2, we mogen niet omhoogpraten. Hier.’

Ze gaf Iris een paprika.

‘Nu jij.’

Iris keek de jongen fronsend aan terwijl ze de vrucht aanpakte.

‘Eens kijken of ik je begrepen heb,’ zei ze. ‘Dit is een paprika?’

‘Ja.’

‘Stel nou dat dit een jongen is. Laten we hem Russom noemen.’

‘Praat niet tegen hem!’ siste Li.

‘Ik praat niet tegen hem, ik praat tegen jou,’ antwoordde Iris. Ze legde de paprika op zijn kant en zette het mes er tegenaan.

‘Als dit Russom was, dan zou ik het mes eerst op zijn keel zetten. Om er zeker van te zijn dat ik zijn aandacht had.’ Ze duwde het mes tegen de vrucht en begon te snijden. ‘Als hij dan zo onbeschoft zou blijven, zou ik kracht gaan zetten. Kijk, zo.’

Ze sneed de paprika in tweeën.

‘En daarna ontdeed ik hem van z’n ballen.’ Ze sneed de zaadlijsten er in twee bewegingen af.

Russom duwde Li Wen Yun zonder pardon opzij en hield zijn mes voor het gezicht van Iris.

‘You’ve got a lot of guts, little girl. Shall I show them to you?’

‘Guts’, dat betekende niet alleen ‘lef’ in het Engels, maar ook ‘darmen’. Li stapte achteruit, maar Iris bleef staan.

‘Ach, Russom maakte een woordgrapje, hoorde je dat? Hij wil me mijn darmen laten zien. Denk je dat Mr. Oz dat goed-vindt, Li Wen Yun?’

Russom kneep zijn ogen samen bij het horen van de naam.

‘Na alle moeite die Mr. Oz gedaan heeft om mij hier te krijgen, denk je dat hij het zou waarderen als ik hier neergestoken werd, Russom? En trouwens, waarom een mes? Probeer je op een gangster te lijken uit L.A.? Ben je bang voor een roodharig meisje uit Nederland? Boe!’

Ze probeerde niet te laten merken hoe bang ze was. Zou hij haar echt durven steken? Waar was ze in vredesnaam terechtgekomen?

Twee Superhelden verschenen in de keuken, een jongen en Fiber.

‘Kappen nu, allebei. Anders is het isoleercel voor jullie,’ zei Fiber. En tegen Iris: ‘Je hebt geen toestemming om tegen hogere rangen te praten.’

Iris keek haar recht in de ogen, maar zei niets.

De jongen nam Russom apart en fluisterde hem iets in het oor. Russom haalde zijn schouders op en ging weer verder met het snijden van de knoflook.

Nadat de twee Superhelden verdwenen waren, zei het Chinese meisje: ‘Wen-Yun. Dat is mijn voornaam. Mijn vrienden noemen me YunYun.’

‘Hoor ik daarbij?’ vroeg Iris.

‘Wil je dat?’

‘Graag.’

Gezamenlijk stortten ze zich op de paprika’s en daarna op de tomaten, de courgettes en de sjalotjes. Haar eerdere vermoeden werd vandaag bevestigd: op Pala was al het eten vegetarisch.

Iris werkte hard. Ze haalde de vaat van gisteren uit de vaatwassers (grote machines die in rijen naast elkaar stonden), zette de schone borden klaar naast het buffet en vulde de bakken met bestek aan.

Ze had verwacht dat ze het keukenwerk verschrikkelijk zou vinden, maar na een tijdje merkte ze dat ze het heerlijk vond. Overdag mocht ze met niemand anders praten dan met haar leraren en die gaven haar geen ruimte voor vragen of grappen of koetjes en kalfjes. In de keuken was weliswaar ook geen tijd om even gezellig te kletsen, maar er werd in elk geval gelachen tijdens het werk.

YunYun werd al snel haar beste vriendin, ondanks het leeftijdsverschil. Officieel mocht ze niet met haar praten – ze was level 2 – maar het Chinese meisje leek blij te zijn met haar gezelschap.

‘Kun je hier ’s avonds ergens wat drinken?’ vroeg Iris op een dag aan haar. Ze hadden alle maaltijden klaarstaan en wachtten nu op de hongerige meute.

YunYun schudde haar hoofd. ‘Sorry, je bent level 1, je mag nog niet in de sociale ruimtes komen.’

‘Dus die zijn er wel?’ vroeg Iris verbaasd. Alex had haar een pasje gegeven met een 1 erop en elke ochtend hield ze dat voor een van de scanners in de gang. Een lichtstrook vertelde haar dan waar haar volgende bestemming was. Een sociale ruimte was ze nog niet tegengekomen.

‘We hebben een bioscoop, een gameroom en een bar!’ zei YunYun trots.

‘Een bar?’

‘Geen alcohol, hoor!’ giechelde YunYun.

Dat was oké, de laatste keer was dat haar niet erg goed bevallen.

Ze drukte de gedachten aan haar moeder en aan Marthe weg in een ruimte in haar hoofd die ze daar speciaal voor gecreëerd had. Eentje met een groot slot erop. Soms zag ze Marthe zitten in de zaal, net als de rest in uniform, maar mét make-up en piercings. Ze keurden elkaar geen blik waardig, al moest Iris zich inhouden om haar niet aan te vliegen.

Na het eten – de keukencrew at zijn portie tussen het koken door – en het afwassen, nam Iris een tweede douche en ging naar bed. Daar las ze tot negen uur, eerst in De Tovenaar van Oz, daarna in andere boeken die Alex voor haar meenam. Zodra ze level 2 was, mocht ze zelf naar de bibliotheek. Om negen uur doofden de lichten en ging ze slapen, om om vijf uur uitgerust weer op te staan.

Zo gingen er vier weken voorbij.





Girl Fight


Alex’ stoel stond voor twaalf tv-schermen, maar hij bekeek er maar één: het scherm waarop Iris zich klaarmaakte voor de nacht. Alex boog zich iets verder naar voren toen hij zag dat ze haar T-shirt over haar hoofd trok.

‘Zo, je bent een fokking voyeur nu?’ klonk een meisjesstem achter hem.

Alex sprong op alsof iemand hem met een mes in zijn rug had gestoken en knalde met stoel en al tegen de vloer.

‘Jezus, Marthe, ik schrik me de pleuris.’

‘Dat krijg je als je de bespieder speelt. Wel mooie tietjes, trouwens. Beetje klein.’

Alex was net te laat om dat te kunnen beoordelen, want Iris lag al onder de lakens toen hij weer overeind was gekomen.

‘Fiber, je bent zo grof.’

‘Dank je. Hoe doet ze het?’

‘Goed. Te goed.’

Fiber trok haar zwartgekalkte wenkbrauwen op. ‘Wat betekent dat in godsnaam, te goed?’

‘Ze lijkt wel een bloody robot! We hebben haar uit haar huis gehaald en naar de andere kant van de wereld gebracht. En dat is nadat haar vader voor de trein sprong. Dat kind zou een emotioneel wrak moeten zijn! Maar het enige wat ze doet is wat we haar opdragen.’

‘Maakt Mr. Oz zich zorgen?’

Alex schudde zijn hoofd. Hij zette de stoel rechtop en ging zitten. Fiber kwam achter hem staan en begon zijn schouders te masseren.

‘Is ze nog aan de drugs?’

‘Nope. We hebben haar twee doses gegeven, eentje tijdens haar bezoek aan Mr. Oz, eentje tijdens de introductiefilm. Daarna niks meer. Haar apathie is geheel van haarzelf.’

‘Maak jij je zorgen?’ vroeg ze.

Alex beantwoordde de vraag met een wedervraag: ‘Hoe was ze op de boot, Marthe? Hoe gedroeg ze zich daar?’

Fiber dacht even na voordat ze antwoord gaf. ‘Ze was een beetje nerveus, de eerste week. Daarna leek ze te ontspannen, alsof ze vergat waar ze naar op weg was. Alleen tussen haar en haar moeder waren er spanningen.’

‘Jij was haar vriendin, haar moeder ging ze verliezen, dat wist ze.’

‘Wij hebben geen vrienden, Alex.’

‘Dat is ook wat ik tegen haar zei, maar weet je, Marthe?’ Alex sprak tegen haar weerspiegeling in het scherm. ‘Ik loog. Wij liegen allebei. We zijn vrienden. Als we geen vrienden zijn, waar leven we dan voor?’

‘Voor hem.’ Fiber wees op het enige scherm waarop geen activiteiten plaatsvonden, maar waar een zwart kamerscherm de aanwezigheid van Mr. Oz verhulde.

‘Voor hem? No way.’

‘Ik denk dat je ongelijk hebt.’

‘O? Durf jij mij recht in het gezicht te kijken en te zeggen dat wij geen vrienden zijn?’

‘Nee, ik bedoel, ik denk dat je je in haar vergist. Dat is geen apathie wat je ziet.’

‘Wat is het dan?’

‘Woede. Gecontroleerde woede. Ze doet precies wat we zeggen omdat ze haar kans afwacht. Ze bewaart haar woede, haar angst en verdriet op een speciale plaats, totdat ze het nodig heeft.’

‘Weet je het zeker?’ Het was een oprechte vraag.

‘Het is wat ik zou doen. Het is wat Shade deed.’

‘Die naam wil ik niet horen.’

‘Whatever. Ik ga naar bed.’ Fiber liet Alex’ schouders los. ‘Morgen is het mijn beurt met haar.’

‘Computerstuff?’ vroeg Alex.

‘Nope, ik ga haar verrot slaan.’



‘Hallo?’ riep Iris. Het was de eerste keer dat er niemand op haar wachtte. Was ze naar de verkeerde plek gestuurd?

Iris was hier nog nooit geweest. Het was een gymzaal, met matten op de grond en rekken tegen de muur. Geen toestellen weliswaar of netten met ballen, en ook geen banken, maar toch: een gymzaal.

Iris twijfelde. Voor het eerst sinds haar aankomst op Pala wist ze niet wat ze moest doen. Tot nu toe werd er altijd voor haar gedacht.

Ze zag of hoorde Fiber niet aankomen. Ze stond aan de rand van de mattenvloer, met haar rug naar de deur, toen ze keihard in haar zij werd getrapt. Iris vloog naar voren en knalde zo hard met haar gezicht op de mat dat haar neus begon te bloeden.

Ze draaide zich om, moeizaam. De pijn in haar rug was hels.

‘Wat?’ zei ze huilend.

Voor haar stond Fiber. Ze droeg geen make-up, geen zwarte kleding, geen sieraden. Ze was gewoon Fiber in uniform met een S op haar linkerborst. Ze had haar lange zwarte haar in een staart gebonden.

‘Fight or flight?’

‘Marthe, wat is dit?!’

‘Verdedig jezelf!’ Fiber zette zich af en kwam met haar rechtervoet naar voren op Iris afvliegen. Het enige dat Iris kon doen, was haar handen naar voren brengen en proberen haar af te weren; een poging die maar half lukte.

De voet raakte haar in het gezicht en schopte haar voor een tweede keer tegen de grond.

‘Marthe, stop!’

‘Het stopt wanneer ik zeg dat het stopt.’

Fiber kwam naast Iris staan en hief haar rechtervoet op, klaar om haar in de buik te schoppen.

Iris had nog nooit gevochten. Gedeeltelijk was dat omdat ze verbaal zo sterk was. Maar de andere reden was dat ze het haatte om pijn te hebben. Ze haatte de tandarts, ze haatte het als ze een schaafwond had, of als ze haar voet verzwikte. Dat was waarom ze niet sportte: je kon jezelf altijd pijn doen.

Nu lag ze op de grond, met een bebloed gezicht en zo veel pijn dat ze niet eens meer kon bepalen waar het vandaan kwam. En er kwam meer pijn aan, in de vorm van een voet, een stomp, een knal.

Ze sloot haar ogen, beet op haar lip en maakte haar lichaam slap. Fiber schopte haar in haar maag en Iris sloeg dubbel. Ze voelde hoe haar eten naar boven kwam en in een straal de mat raakte.

Tollend kwam ze overeind. Ze kon nauwelijks zien, er zat bloed in haar ogen, alles had een rood waas.

‘Alsjeblieft, Marthe, stop. Ik kan niet meer, stop. Please.’

De laatste trap brak haar neus. Iris was bewusteloos voordat ze de mat raakte.



Ze werd wakker in de ziekenboeg, in hetzelfde bed als de eerste keer. Ze herkende de dokter, een van de weinige volwassenen in het complex.

‘Goedemiddag, Iris. Welkom terug. Hoe voel je je?’

(gaat je niks aan gaat je niks aan gaat je niks aan)

‘Alles doet pijn.’ Haar lippen waren opgezwollen en de woorden kwamen met moeite uit haar mond.

‘Je hebt een blauw oog, verschillende bloeduitstortingen en je neus is gebroken. Ik heb het kraakbeen weer rechtgezet, ik voorzie geen complicaties. Je zult wel zes weken rustig aan moeten doen.’

Ze mocht de rest van de dag in het ziekenhuisbed blijven liggen. Na het eten (jus d’orange en in melk geweekt brood) werd ze door een level 2 naar haar kamer gebracht. Ze kreeg een doosje pijnstillers mee die ze mocht slikken voor het slapengaan. Ondertussen bleef ze maar denken: Waarom? Waarom, Marthe? Ze waren toch vriendinnen? Waarom had ze dit verdiend? Waarom zo bruut?

Niemand kwam haar opzoeken. Niet Alex, niet Marthe, zelfs YunYun bleef weg. Er kwam niemand vragen wat er gebeurd was. Er kwam niemand vragen waar ze bleef. Er kwam gewoon niemand.

Ze had geen vrienden hier.

Dat was dus wat Alex bedoelde.

De volgende dag had ze zo’n honger dat ze eerst naar de eetzaal ging. Ze was vroeg, de eerste kandidaten schuifelden naar binnen. Iris pakte een paar vloeibare en makkelijk te kauwen etenswaren en ging aan tafel 1 zitten.

Niemand kwam bij haar, niemand vroeg iets.

Na het eten strompelde ze weer naar haar kamer, slikte twee pillen en viel op haar bed in slaap.

Na een paar dagen voelde ze zich weer goed genoeg om aan het werk te gaan. Ze haalde haar pasje tevoorschijn en liet zich naar Inderpal leiden, waar ze werkten aan haar Spaans.

‘Wist je dat bijna vijfhonderd miljoen mensen over de hele wereld Spaans als eerste of tweede taal hebben?’

Aan het eind van de middag ging ze naar de keuken, waar ze woordeloos haar werk deed.

Niemand zei iets. Alleen YunYun legde een fractie van een seconde haar hand op Iris’ arm, waarna ze hem er snel weer van afhaalde, voordat iemand iets zou zien of er iets van zou zeggen.

Voor het eerst sinds ze op Pala was sliep Iris slecht. Ze droomde over haar moeder en over de boottocht. Ze huilde geluidloos in haar kussen en bedacht hoe het zou zijn als ze er niet meer was. Ze schrok van kleine geluiden, van onverwachte stemmen. Van langdurige stilte werd ze gek. Ondertussen bleef ze zich maar afvragen wat ze Marthe had aangedaan dat ze zo’n afstraffing verdiende.

Ze probeerde te lezen, maar ze merkte dat ze niet geïnteresseerd was in wat papieren personages meemaakten.

Eén keer probeerde ze Alex aan te spreken. Hij liep voor haar, was in een geanimeerd gesprek verwikkeld met een meisje in de eetzaal. Ze tikte op zijn schouder en toen dat niet hielp trok ze aan zijn jasje. Hij keek haar aan, heel even maar, en liep toen zonder wat te zeggen door.

Na een paar weken stuurde het pasje haar naar de dokter, die haar genezen verklaarde.

‘Kan ik alstublieft even met u praten?’ vroeg ze. De dokter schudde van nee, zij was hier alleen om haar lichaam te genezen.

Een week later bracht het pasje haar terug naar de gymzaal.

Het bloed en de kots waren uit de mat gewassen.

Toen wist Iris het zeker: wat ze ook deed, hoe goed ze haar best ook deed, het hield nooit op. Nooit zou ze winnen, nooit zou ze hiervandaan komen. Ze was dertien jaar en dit was het einde.

Deze keer hoorde ze Marthe wel aankomen.

Het was geen enkel moment een eerlijk gevecht. Fiber was te getraind en Iris te onervaren. Maar er was een groot verschil met het vorige gevecht. De eerste keer was Iris ervan over-tuigd geweest dat Marthe haar geen pijn zou doen, dat ze zou stoppen wanneer ze daarom vroeg. De eerste keer was ze volledig onvoorbereid geweest op de pijn.

Deze keer kwam Fiber een lege gymzaal binnen. Iris had zich verscholen naast de ingang, achter een mat die ze van de grond had geplukt. Het ding was loodzwaar en anderhalf keer zo groot als Iris en het kostte haar moeite om hem overeind te houden. Ze wiebelde ermee heen en weer en net toen ze dacht dat ze de mat liet glippen, hoorde ze de deur opengaan. Ze ving een glimp op van Marthe die de zaal rondspeurde, op zoek naar haar tegenstander, toen de tien kilo zware mat op haar landde. Het was niet eens het gewicht dat haar uit balans bracht, als wel de onverwachte aanval. Iris aarzelde geen moment, maar sprong erachteraan en vloerde haar opponent in één beweging.

Ze stampte op de mat, wat minder effect had dan ze had gehoopt, en sprong er direct weer van af. Ze rende naar de andere kant van de zaal, waar ze in een van de houten rekken klom. Bovenin bleef ze hangen, met haar armen en benen om het hout heen geslagen, als een spin in haar web.

Fiber kwam onder de mat vandaan gekropen. Zo te zien was alleen haar ego gebutst.

‘Impressive. Most impressive,’ zei Fiber luid. ‘You have controlled your fear. Now, release your anger. Only your hatred can destroy me.’

Iris schoot in de lach. ‘Star Wars? Je kunt me geen pijn meer doen, dus ga je Star Wars citeren?’

‘Oh, I can hurt you, little girl...’

Fiber kwam dichterbij en wat net nog zo’n veilige positie had geleken, bleek nu een val. Ze kon geen kant op.

Fiber stond voor het rek en begon als een razende omhoog te klimmen. Iris’ ogen schoten in paniek heen en weer. Opzij klimmen betekende alleen maar uitstel en Fiber kon zo te zien veel beter klimmen dan zij. Springen? Ze zat meer dan vier meter hoog en zou zeker wat breken.

‘Jammer,’ zei Fiber. ‘Je begon goed. Maar nu kun je geen kant op. Stom.’

‘Stom was ik toen ik dacht dat ik je kon vertrouwen,’ sneerde Iris.

‘O, je kunt me vertrouwen,’ antwoordde Fiber. ‘Je kunt erop vertrouwen dat ik je verrot schop.’

‘Je bent een sneu meisje,’ zei Iris. ‘Met je Alex-crush. Alsof zo’n jongen valt op zwarte spoken.’

Fiber gromde en naderde Iris.

Iris ging met haar volle gewicht aan haar beiden armen hangen en wachtte totdat Fiber vlak onder haar was. Toen liet ze los. Iris viel als een baksteen naar beneden en belandde met beide benen op Fibers hoofd, die daardoor gedwongen werd om los te laten. Fiber raakte als eerste de grond en Iris viel boven op haar. Maar voordat Iris van haar positie gebruik kon maken, had Fiber haar al van zich af geworpen. Ze sprong overeind en schopte naar voren. Ze raakte Iris op haar enkel. Iris sloeg meteen tegen de grond. Fiber verspilde geen seconde en dook op haar rivale. Maar deze keer was Iris voorbereid. Het lukte haar om haar knieën op te trekken voordat Fiber op haar terechtkwam. Iris haalde diep adem en duwde de Poolse zo hard mogelijk van zich af.

Vanaf dat moment ging het hard. Iris kwam overeind, Fiber ook. Hijgend stonden ze tegenover elkaar. Fiber hield haar vuisten voor haar gezicht en gaf Iris af en toe een stoot tegen haar hoofd of in haar ribben. Wat Iris ook probeerde, ze kwam niet door haar verdediging heen. Nu het verrassingselement verdwenen was, moest ze het hebben van haar techniek, en die had ze niet.

Fiber had techniek in overvloed.

Nadat ze Iris voor de derde keer gevloerd had, boog Fiber het hoofd en zei: ‘Het is voorbij. Je hebt je lesje geleerd. Morgen begint de echte training.’ Ze stak haar hand uit en hielp Iris overeind. ‘You did good, little girl.’

‘Het is pas voorbij als ik dat zeg!’ brulde Iris en ze gaf Fiber zo’n harde trap in haar maag dat die dubbelsloeg. ‘You bitch!’

Fiber zei niets meer, maar lag hijgend op de grond. Iris draaide zich om en strompelde de zaal uit. Ze begaf zich linea recta naar haar kamer.





Morse van Marthe


Vanaf dat moment weigerde Iris nog haar kamer uit te komen. Ze nam een lange douche, spoelde haar pasje door de wc en ging op bed liggen met het laatste boek dat ze van Alex had gekregen. Het boek heette Krabat/Meester van de Zwarte Molen en ging over jongens die werden opgeleid tot tovenaar. Maar dit was geen Harry Potter. Elk jaar moest een van de leerlingen in de Zwarte Molen sterven om plaats te maken voor de volgende. Het was een behoorlijk eng boek en Iris vroeg zich af waarom Alex het haar gegeven had. Was Mr. Oz de Meester van de Zwarte Molen? Stierven er ook Superhelden op Pala?

De eerste dag gebeurde er niets, behalve dat Iris honger begon te krijgen. Drinken kon ze gelukkig wel, er kwam fris water uit de wasbak in haar kamer. Elke keer als het gerammel in haar maag te erg werd, nam ze een half bekertje water.

Ook de tweede dag lieten ze haar met rust. Haar maag niet, die begon nu heel erg te protesteren. In de dertien jaar van haar bestaan had hij nog nooit een dag zonder eten gezeten. De derde dag kreeg ze bezoek. Dat was maar goed ook, de honger was nu zo erg dat ze zich maar met moeite kon concentreren op haar boek.

‘Wat denk jij dat je aan het doen bent?’

Alex stond in de deuropening, maar kwam niet naar binnen. In zijn handen droeg hij een dienblad met eten waar de damp vanaf kwam. Mocht ze de beschuldigende toon in zijn stem gemist hebben, dan sprak zijn gezicht boekdelen.

Iris negeerde hem en richtte zich weer op haar boek. Ze was er vandaag voor de tweede keer in begonnen om zichzelf bezig te houden (en de aandacht af te leiden van het gerammel van haar maag). Ze las een stukje voor:

‘Loop dan weg!’ riep Krabat. ‘Gewoon, ergens heen waar je het beter hebt dan hier.’

‘Weglopen?’ Ineens zag Juro er helemaal niet meer dom uit, hij leek moe en ontgoocheld. ‘Probeer jij maar eens om hier weg te lopen.’



‘Je kunt hier niet vandaan,’ reageerde Alex.

‘Nope,’ zei Iris en ze sloeg een bladzijde om. ‘Ik zit op een eiland. Tenminste, volgens jou, voor hetzelfde geld zitten we onder een warenhuis in Dubai.’

‘We kunnen je dwingen met ons mee te doen,’ zei Alex. Hij probeerde stoer te klinken, maar klonk vooral verontschuldigend.

‘Je kunt me niet dwingen te eten...’ antwoordde Iris zachtjes.

‘Ik kan je laten opnemen in de ziekenboeg.’

Iris klapte haar boek met een knal dicht. ‘Misschien moet je dan je vriendinnetje Fiber vragen of ze mij nog een keer in elkaar wil rammen?’

‘Is dat waar dit om gaat? Om Marthe?’

Alex kwam eindelijk haar kamer binnen en zette het dienblad met eten op het bureaublad.

‘Nee!’ Iris schudde wild haar hoofd. ‘Dit doe ik omdat iemand mij tegen mijn wil heeft meegenomen naar een klote-eiland waar ik opgeleid word tot een vrouwelijke James Bond door een geflipte tovenaar die te veel films heeft gezien!’

‘Dit gaat om Marthe, hè?’

‘Ze brak mijn neus, Alex! Weet je hoeveel pijn dat doet?’ Iris wilde boos zijn, schelden, vloeken, met dingen gooien, maar in plaats daarvan begon ze te huilen. ‘Ze brak mijn neus.’

Alex ging naast haar op het bed zitten. Hij sloeg zijn arm om haar heen. Iris gaf het op en legde haar hoofd tegen zijn borst. Tranen van weken stroomden zich een weg naar de vrijheid.

‘Ze brak mijn neus, Alex. Wie doet nu zoiets?’ snikte ze.

‘Wij. Wij doen dat, Iris.’

Iris keek op. ‘Is dat wat Superhelden doen? Mensen dwingen? Mensen breken? Heb ik de documentaire gemist waarin Superhelden eigenlijk fascisten zijn?’

‘Je moet wat eten.’

‘Nee. Ik eet niet. Of je laat me gaan, of ik laat mezelf gaan. Ik ga niet eten.’ Iris kwam nu helemaal omhoog en duwde Alex van het bed af. ‘Heb je nou zo’n enorme plaat voor je kop dat je niet kunt zien wat hier aan de hand is? Waarom blijven jullie hier? Is hier iemand gelukkig? Is hier iemand die hier daadwerkelijk wil zijn? Jullie zijn met honderden, Mr. Oz is in z’n eentje! Waar blijft de revolutie?’

‘Wij zijn de revolutie, Iris! Maar niet voor dit eiland. Wanneer we met genoeg zijn, draagt Mr. Oz de macht aan ons over. We gaan de wereld veranderen.’

‘En jij gelooft dat?’ Iris lachte minachtend. ‘Man, je bent nog stommer dan ik dacht.’

Alex keek haar uitdrukkingsloos aan, alsof hij een pop was, een marionet die niet wist hoe hij moest reageren als er niemand aan de touwtjes trok.

‘Je moet wat eten,’ zei hij uiteindelijk.

‘Vergeet het maar.’

Alex draalde nog even en liep toen gedecideerd de kamer uit. Hij trok de deur met een knal achter zich dicht.

Iris probeerde het voedsel te negeren. Als ze toegaf, dan hadden zij gewonnen, de zogenaamde Superhelden.

Ze klom uit haar bed en staarde doodstil naar het eten. Een kop soep, een bord met noodles en groenten en een broodje. Iris telde tot tien en zette een stap. Weer bleef ze staan. Nog vijf stappen om een beslissing te nemen. Tien tellen wachten. Nog drie stappen.

Het stemmetje in haar hoofd ging de discussie aan: Als je niet eet, dan ga je dood en heb je ook verloren. Neem anders alleen het broodje. Spoel de rest door het toilet. Alleen de soep. Alleen de noodles. Als je alleen de soep eet, kun je net zo goed de rest ook eten.

Nog twee passen. Nog één.

Iris knielde voor het bureau neer, pakte het dienblad op en kieperde de inhoud in de wc-pot. Daarna ging ze trillend op bed liggen.

Die avond kreeg ze onverwacht bezoek van Marthe. Het was de eerste keer dat ze haar zag sinds ze teruggevochten had. Kwam ze wraak nemen? Als dat zo was, kon ze hier geen kant op. Geen rekken om in te klimmen, niets om haar mee te slaan. Iris’ hartslag versnelde en haar spieren spanden zich.

‘Wat?!’ zei ze agressief. Ze hoopte dat Marthe de angst in haar stem niet hoorde. ‘Kom je me nog een keer in elkaar rammen?’

‘Ik heb een boodschap voor je. Van Mr. Oz.’

‘Mr. Oz kan oprotten.’

‘Vloeken past niet bij je,’ antwoordde Fiber.

‘O nee? Daarvoor moet ik eerst mijn haar zwart verven en leren hoe ik een nieuweling in elkaar trap?’

‘Je bent boos op me.’

‘Echt waar, Sherlock Holmes?’ spotte Iris. ‘Nu snap ik waarom ze jou de rol van boodschapper hebben gegeven. Je bent absoluut de slimste van het hele stel hier.’

‘Geloof me, straks bedank je me voor de les die je geleerd hebt.’

‘Denk je dat echt?’

Fiber liep op haar bed af. Iris deinsde achteruit.

‘Wees maar niet bang, ik ga je niet slaan.’

‘Ik ben niet bang!’ Helaas verraadde haar lichaam haar. Ze was doodsbenauwd voor een nieuw pak slaag.

Fiber kwam voor haar staan en stak haar hand uit.

‘Hier is je nieuwe pasje. Je bent nu level 2. Toegang tot de bibliotheek en de bar.’ In haar hand had Fiber een pasje, gewikkeld in... wc-papier?

‘Ik dacht dat je mijn vriendin was,’ zei Iris met overslaande stem.

‘Dat ben ik ook,’ antwoordde Fiber. Ze legde het ingepakte pasje op haar nachtkastje en boog zich voorover, alsof ze Iris een kus wilde geven. ‘Geloof me.’ En ze fluisterde in Iris’ oor: ‘Niet uitpakken voordat het donker is!’

‘Wat?’

Maar voordat ze antwoord kreeg was Fiber al uit de kamer verdwenen.

Iris staarde naar het pasje. Niet uitpakken voordat het donker was. Waarom? Waren er toch camera’s in haar cel?

O nee, dan hadden ze haar ook naakt gezien.

Even niet belangrijk. Wat belangrijk was, was dat Fiber – ze weigerde haar nog Marthe te noemen – iets te verbergen had. Iets te verbergen voor Mr. Oz? Dat, of ze probeerden haar te grazen te nemen.

Wat moest ze doen?

Voorlopig niets. Ze pakte haar boek van de grond en las verder. Het gegrom van haar maag en de geur van eten uit de WC-pot probeerde ze te negeren. Tevergeefs. Met een schuin oog keek ze naar het ingepakte pasje. Ze hoopte dat het maar snel donker zou worden.

Iris viel in een onrustige slaap. Ze droomde over haar moeder en Justin die buiten om haar riepen. Iris stond boven op de molen en was omringd door zeven zwarte raven. ‘Bedenk wie hier de Meester is,’ krasten de raven. ‘De Meester van de Zwarte Molen.’

Badend in het zweet werd ze wakker.

De kamer was donker. Voor haar gevoel was het laat in de avond.

Iris kwam langzaam op adem. Ze voelde zich slapjes, vroeg zich af hoelang iemand het volhield zonder eten, hoelang zij het vol zou houden.

Ze herinnerde zich het pasje.

Iris stak haar hand uit en tastte naar het pakje. Het was inderdaad wc-papier, de structuur was onmiskenbaar. Had Marthe er iets opgeschreven? Daar kwam ze in het donker niet achter.

Iris rolde het papier van het pasje en betastte het.

Puntjes, er zaten puntjes in het papier. Iemand had er gaatjes in geprikt.

Hè?

Iris voelde met haar vingers over het papier en telde de puntjes. Het waren tweeëntwintig blokjes met elk zes puntjes. Sommige puntjes waren dikker ingedrukt dan andere, het was net alsof...

Braille! Het blindenalfabet van Louis Braille!

Inderpal had haar een braillealfabet laten zien en – vooral – laten voelen, als onderdeel van de taallessen. Hij wilde haar niet alleen laten zien hoe het werkte, hij was ook benieuwd of ze de puntjes kon onthouden met haar vingers, of haar fotografische geheugen ook met tast werkte.

Betekende dit dat Inderpal ook in het complot zat? Wás er wel een complot, of was dit een nieuwe manier om haar bij de club te krijgen?

Iris betastte de puntjes nu met een ander doel: ze voelde of ze letters kon herkennen. Ze visualiseerde wat ze voelde:



Eenentwintig letters, drie woorden. De eerste letter was een M, de tweede waarschijnlijk een I. Een voor een bestudeerde ze de letters met haar vingertoppen en probeerde zich de bijbehorende letter te herinneren. Het ging haar makkelijker af dan ze had verwacht.

‘Middernacht. Wees gereed.’ Ze wist het zeker. Middernacht, wat was er om middernacht? Deze middernacht? En waar moest ze dan heen?

Was het een val, net zoals in de gymzaal? In dat geval kon ze beter in bed blijven liggen en haar hongerstaking voortzetten.

De vraag was alleen: hoelang hield ze dat nog vol?

Niet lang, antwoordde het stemmetje in haar hoofd.

Iris kwam onder de dekens vandaan en stapte het bed uit.

En klapte op de grond.

Haar benen, haar altijd zo betrouwbare benen, konden niet meer staan. Drie dagen geen eten en dit was hoe haar lichaam wraak nam? Wie was hier nou de baas?!

Ze dwong zichzelf rechtop te gaan zitten. Ze was vergeten wat ze eigenlijk ging doen toen ze opstond, te verrast door hoe zwak ze was. Dit hield ze niet lang vol, óf ze moest eten, óf ze ging dood.

Ze overwoog het eten uit de wc te vissen, maar de aanblik van de doorweekte noodles en het broodje deed haar kokhalzen.

Iris moest ineens denken aan de yogalessen van Margit. Yoga was een van de aangename verrassingen geweest van het eiland. Ze had een zweverige les en dito lerares verwacht, maar dat viel mee. Margit was een gracieuze tiener van ne-gentien die iets weg had van Angelina Jolie. Ze legde uit dat er twee soorten yoga waren. De oorspronkelijke hindoeïstische filosofie was vooral op zoek naar vereniging met God door gevoel, lichaam en geest te leren beheersen. In de hatha yoga deed men dat laatste weliswaar ook, maar lag de nadruk op de oefeningen. Of je er God mee wilde bereiken werd over-gelaten aan degene die het uitoefende.

Margit was een nuchtere meid, met wie Iris meteen een klik had. Ze kwam uit Duitsland en was enorm lang. Ze was de eerste kandidaat – ze was level 4 – op Pala die iets over zichzelf vertelde.

‘Ik ben hier nu ruim een jaar,’ zei ze. ‘Ik studeerde overdag aan de kunstacademie en deed ’s avonds aan yoga. Toen ik zestien was, volgde ik een opleiding bij een yogameester. Ik was zijn jongste leerling.’

‘Is dat waarom je geselecteerd bent?’ vroeg Iris. Margit schudde haar hoofd. Ze ging op de mat liggen en tilde haar bovenlichaam omhoog door haar armen gestrekt op de grond te zetten. ‘Dit is een asana,’ zei ze. ‘Deze heet Omhoogkijkende Hond.’

‘Woohoo,’ jankte Iris en ze was blij dat Margit erom moest grinniken. De meesten van haar leraren waren zo serieus dat het soms moeilijk voor te stellen was dat ze vaak maar twee jaar ouder waren dan zij.

‘Probeer jij het eens,’ had Margit gezegd. Iris ging plat op haar buik op de mat liggen en duwde zichzelf omhoog.

‘Niet slecht, houd je bekken tegen de vloer aan.’

Iris deed wat haar gezegd werd en voelde haar buikspieren trekken.

‘Zolang je de houding volhoudt mag je me alles vragen,’ zei Margit. ‘Zodra je verslapt is het vragenuurtje afgelopen.’

Iris herhaalde haar vraag: ‘Is dit waarom je bent uitgekozen, om de yoga?’

‘Nee. Ik ben een vervalser. Handtekeningen, dat soort dingen. Ik ben behoorlijk goed.’

‘Test het spel daar ook op dan?’

‘Ik heb het nooit gespeeld, ik hou niet van games.’

‘Hè? Maar...?’ Ze liet even de spanning in haar armen gaan.

‘Hoe hebben ze je dan gevonden?’

‘Sorry, te laat, je tijd is om.’ Margit wees naar haar armen en zei: ‘Je verslapte. Volgende keer beter.’

Maar de volgende keer bleef het gesprek beperkt tot dagelijkse dingen en de yoga en werden verdere pogingen om vragen beantwoord te krijgen afgekapt. Kennelijk was Margit op het matje geroepen. Camera’s.

Iris had zich gefocust op de yoga, niet alleen op de houdingen, maar ook op het vrijmaken van de geest. Het had haar geholpen de woede, de angst, maar vooral de heimwee die ze voelde te verwerken, er niet aan toe te geven. De oefeningen maakten haar lichaam soepeler en haar geest leger.

Dat laatste kon ze vanavond wel gebruiken, haar lichaam was al leeg genoeg van de honger.

Iris kruiste beide voeten over haar bovenbenen (wat haar een stuk soepeler afging dan twee maanden geleden) en nam de lotushouding aan. Ze liet haar gedachten gaan, zonder ergens iets van te vinden, zonder over haar eigen gedachten te oordelen. Haar angsten, haar twijfels, haar woede op Marthe, Alex en Mr. Oz, de vreselijke honger, het mocht er allemaal zijn, maar ze hoefde er niets mee te doen. Niet vanavond, niet tot middernacht.





Middernacht


Iris hoorde hem aankomen. Ze opende haar ogen en liet ze aan de duisternis wennen.

Middernacht.

De deur opende zich op een kier en een spoortje van licht drong de kamer binnen.

‘Iris?’ fluisterde Alex. Hij staarde naar het lege bed en de lege kamer.

‘Iris?’

Hij stapte verder de kamer binnen en werd in één beweging op de grond gesmeten. Iris draaide zijn armen op zijn rug en duwde hem hardhandig tegen de grond.

‘Dacht je dat ik niks leerde hier?’

‘Goed zo, je gaat het nodig hebben.’

‘Wat bedoel je?’

‘Niet hier!’ siste Alex. ‘Buiten.’

‘Op de gang? Zijn daar geen camera’s dan?’

‘Nee, buiten. Boven. Op het eiland.’

Haar houdgreep verslapte een fractie van een seconde, genoeg voor Alex om de rollen om te draaien. Hij duwde zich omhoog, wierp Iris van zich af, maakte een ruk naar links en gooide Iris op haar rug. De smak op de grond benam haar even de adem. Alex ging hardhandig op haar zitten en zei: ‘Wees je nou stil?!’

‘Gaan we echt naar b-boven?’ hakkelde Iris. Alex boog zijn hoofd tot vlak bij het hare.

‘Zou je dat graag willen?’

Of ze naar buiten wilde? De buitenlucht weer voelen na twee maanden onder de grond te hebben gezeten?

‘Meer dan wat dan ook,’ fluisterde ze. Alex boog zich nog verder naar voren. Even dacht Iris dat hij haar wilde zoenen, maar hij fluisterde in haar oor: ‘Wees heel erg stil dan.’

Hij liet haar los en stond op. Iris volgde zijn voorbeeld.

‘En de camera’s?’ vroeg ze.

‘Marthe zit in de observatieruimte,’ antwoordde Alex, ‘ze heeft een programmaatje geschreven dat onze beelden wist.’

Iris wist niet wat ze daarvan moest vinden. Nadat ze door de Poolse overboord was gegooid en afgerammeld in de gymzaal kon ze haar moeilijk meer als reddende engel zien.

Onderweg groette Alex een puisterige jongen, een Superheld die ze nog niet eerder had gezien. Kandidaten waren er niet, die lagen waarschijnlijk al lang op bed.

‘Zullen ze ons niet verraden?’ Alex haalde zijn schouders op. ‘Alleen als ze weten dat jij hier nu niet behoort te zijn. Voor hetzelfde geld breng ik je nu naar Mr. Oz.’

‘Doe je dat?’

Alex zweeg en stopte voor een liftdeur.

‘Kijk maar.’

Hij haalde een pasje tevoorschijn dat hij voor de liftdeur bewoog. De deur opende zich met een zacht gesis. Iris aarzelde even, maar na een bemoedigend knikje stapte ze in de lift. Alex volgde haar.

De deur sloot. Ze opende haar mond om iets te zeggen, maar Alex schudde zijn hoofd.

Ze sloot hem weer.

De lift suisde en Iris kon niet eens bepalen of hij naar boven ging of naar beneden. Voor hetzelfde geld bracht Alex haar naar een kerker om haar voorgoed te laten verdwijnen.

De lift kwam tot stilstand. De deur opende zich. Frisse lucht, voor het eerst in meer dan twee maanden. Ze sloot haar ogen en haalde diep adem. Daarna opende ze ze weer en stapte achter Alex naar buiten.

Naar buiten.

Ze liet zich op de grond vallen, expres deze keer, en haalde haar handen door het zand als een hondje dat voor het eerst naar buiten mocht.

De lift leidde naar een klein gebouwtje waarvan de deur op het bos uitkwam. Al was ‘bos’ misschien een groot woord voor de begroeiing langs het strand.

Het strand!

Iris kwam overeind, schopte haar schoenen uit en rende door het zand naar het water van de zee. Het was net geen vollemaan en het licht weerspiegelde in de zee.

‘Yakamoz,’ zei Alex, die op zijn gemak achter haar aan liep.

‘Wat?’ gilde Iris.

‘Yakamoz! Dat is de glinstering op het water als de maan erop schijnt! Het is Turks!’

‘Laat me raden, dat heb je zeker van Inderpal geleerd?’

‘Haha! Ja!’

Iris aarzelde slechts een seconde voordat ze haar uniform van zich afwierp en zich in slip en bh in het water stortte. Als er camera’s in de kamer hingen, had Alex waarschijnlijk toch al alles gezien.

‘Je kunt niet naar huis zwemmen, hoor!’ Alex klonk verschrikt.

‘Kom in het water!’ gilde Iris.

Iris haatte de natuur. Op zondag met de hele familie het bos in. Gruwelijk. Justin die kastanjes zocht en ze tegen Iris aan gooide wanneer haar ouders niet keken. Overal insecten en – nog erger – loslopende honden met enge baasjes erachteraan.

Gruwelijk.

Strandvakanties vond ze geweldig, mits ze het water maar niet in hoefde. Het liefst lag ze met een boek en een koptelefoon op haar hoofd op haar strandlaken te bakken in de zon, terwijl Justin en haar ouders badminton speelden in de zee.

Haar moeder zou haar nu eens moeten zien.

Ze zwaaide naar Alex, die een beetje onhandig naar haar stond te kijken.

‘Kom,’ gebaarde hij, ‘we moeten praten.’

Met tegenzin kwam Iris uit het water omhoog en liep door de branding naar het strand terug. Ondanks het nachtelijke tijdstip was de temperatuur meer dan aangenaam.

Alex staarde haar met grote ogen aan en Iris was zich ineens heel erg bewust van haar bijna-naaktheid.

Fight or flight, dacht ze. Fight or flight?

Fight.

Alsof het haar niets kon schelen liep ze naar Alex toe en ging naast hem zitten. Ondertussen klopte haar hart in haar keel.

Hij kon alles zien!

Alex liep op een drafje van haar weg om haar uniform en schoenen op te pikken.

‘Kleed je alsjeblieft aan,’ zei hij, terwijl hij wegkeek.

Iris schoot zonder zich af te drogen in haar uniform. Haar schoenen liet ze nog even staan, zodat ze met haar natte voeten in het zand kon wroeten dat de dagtemperatuur nog niet helemaal verloren had.

‘Waarom mogen we hier niet naartoe?’ vroeg ze. ‘Als we hier af en toe konden zonnen of sporten, Alex, zou er volgens mij niemand meer protesteren. Of hongerstaken.’

‘Komt door de satellieten,’ antwoordde Alex. Hij was naast haar komen zitten, maar pas nadat ze haar uniform weer aanhad.

‘De wat?’

‘Satellieten, kunstmanen die rond de aarde draaien en gebruikt worden voor communicatiedoeleinden zoals bellen, of om te observeren.’

‘Ja, duh, ik weet wel wat een satelliet is. Maar wat heeft dat te maken met buitenkomen? O... observatiesatelliet...’

‘Yep,’ zei Alex. ‘Ze worden gebruikt om landkaarten en dergelijke te maken. Net als spionagesatellieten.’

‘En als die een eiland zien vol kinderen...’

‘... kinderen waarvan er velen op de vermistlijst staan,’ vulde Alex aan. ‘Not good.’

Niet voor jou, dacht Iris en ze vroeg zich voor de zoveelste keer af of er nog naar haar gezocht werd. Zou Justin weten dat ze verdwenen was? Zou hij haar zoeken?

‘Waarom zijn we hier?’ vroeg ze, nadat ze samen geruime tijd naar de maan en de zee hadden gestaard. ‘En waarom ben ik hier?’

‘Ik moet je wat vertellen,’ zei Alex. Hij keek haar niet aan. ‘Twee dingen.’

Iris zei niks, maar draaide rondjes met haar voet in het zand.

‘Wist je dat er in het Engels geen woord is voor Yakamoz?’

‘Dat is wat je me wilde vertellen?’

Alex schudde nauwelijks zichtbaar met zijn hoofd. ‘Nee, oké. Twee dingen.’

Iris wachtte in eerste instantie geduldig af, maar toen het haar echt te lang duurde, zei ze: ‘Ten eerste?’

‘Je bent level 2 nu. Level 3 begint met een test. Als je niet gegeten hebt –’

‘Ik doe niet mee met de test.’

‘Als je niet meedoet met de test, ben je dood. Als je wel meedoet met de test en je bent slap van het niet eten, ben je dood. Als je meedoet met de test en je faalt...’

‘...ben ik dood.’

‘Yes.’

Iris wilde heel stoer reageren, gevat, als de hoofdpersoon in een spionagefilm. Maar op het strand zitten met je voeten in het zand en horen dat je doodgaat...

‘Wanneer is de test?’

‘Deze week.’

‘Deze week? Maar ik heb drie dagen niet gegeten!’

‘Waarom denk je dat je hier bent?’

‘Om te eten?’

Alex stond op en liep naar een palmboom. Even later kwam hij terug met een kleine rugzak. Hij overhandigde Iris de zak en zei: ‘Kleine hapjes.’

Iris opende de zak en viel aan op de broodjes die erin zaten. Ze at en ze dronk. Alex had een flesje water in de zak gedaan. Ze had gedacht dat ze de hele zak leeg kon eten na drie dagen hongeren, maar al snel zat ze vol.

Met volle mond vroeg ze: ‘Waarom zo veel testen? Eerst het spel, daarna de puzzeltocht door Utrecht, nu weer een. Wat wil Mr. Oz van me?’

‘Dat laatste weet ik niet,’ zei Alex, ‘maar wat de testen betreft: het spel maakt een selectie op vaardigheden. Alleen de allerbesten worden uitverkoren en naar Pala gebracht.’

‘Uitverkoren? Wat is dit, een sekte? Bij ons thuis noemen ze dit gewoon ontvoerd.’

Alex liep rood aan en stamelde: ‘De test op het eiland is een fysieke test. Het is één ding om een virtuele held te zijn, maar iets heel anders om in het echt zaken uit te vogelen en te vechten.’

‘Ik moet vechten?’

‘Ik heb al te veel gezegd. Morgen ga je gewoon ontbijten. Ik kan je niet vertellen wat er gebeurt of wanneer. Als je van tevoren gewaarschuwd bent en Mr. Oz komt erachter...’

‘Oké, eten,’ zei Iris, ‘en verrast reageren. Check. Wat is het tweede ding?’

Eindelijk draaide Alex zich naar haar toe.

‘We willen dat je de test overleeft en doorstroomt naar level 3. Na level 3 mag je met ons mee op je eerste missie. Tijdens de missie gaan we ervandoor, jij, Marthe en ik.’

Hij keek Iris aan.

‘Je moet begrijpen, je kunt niet naar je moeder toe, we moeten eerst zorgen dat Mr. Oz ons niets meer kan maken. Ik heb daar... ik heb daar middelen voor. Ze kosten wat tijd en er moeten wat acties ondernomen worden, maar daarna zijn we vrij.’

Vrij. Vrij om naar buiten te gaan wanneer zij dat wilde. Vrij te leven zoals zij dat wilde. Vrij.

Iris voelde tranen opwellen. Alex begon te stamelen: ‘Sorry, ik wilde je niet bang maken.’

Hij legde zijn arm om haar heen.

‘Ik ben niet bang,’ zei Iris. Ze gaf zich over en vlijde zich tegen hem aan.

‘Dankjewel, Alex,’ fluisterde ze.

‘Niets te danken, ik...’

Ze hief haar hoofd op en begon hem te zoenen. Eerst een klein kusje op de lippen, daarna een echte zoen.

Tot haar genoegen werd hij door Alex gulzig beantwoord. Dit is wat ze bedoelen als ze zeggen: ze verdrinken in elkaar, dacht Iris. Haar neus stootte tegen zijn oog.

‘O, sorry!’ proestte ze.

Ze trok zich met moeite terug. Alex keek haar een beetje glazig aan.

‘Kom, ik breng je naar beneden voordat Marthe zich ongerust maakt.’

Dat was onverwacht. Had ze iets verkeerds gedaan of gezegd? Of was het Fiber?

‘Is Fiber... zijn jullie?’

‘Marthe en ik? Neah, maak je geen zorgen.’

Iris liep met haar schoenen in haar hand naar de bosrand, waar ze haar voeten schoonmaakte en haar schoenen aantrok. Alex overhandigde haar de laatste broodjes.

‘Eet ze in je kamer op. Zorg dat je uitgerust aan het ontbijt verschijnt.’

‘Yes, sir!’ giechelde Iris. Gearmd liepen ze naar de lift. Voordat ze naar binnen stapte, trok Alex haar nog één keer naar zich toe en kuste haar innig.

‘Eentje voor onderweg,’ zei hij met een grijns.

Alex zwaaide met zijn pasje en wilde naar binnen stappen, maar Iris hield hem tegen.

‘Alex... waarom ik? Waarom heeft Mr. Oz mij uitgekozen? Alleen maar om mijn fotografische geheugen? Waarom al die moeite, ik ben verder maar heel gewoon.’

Alex haalde zijn schouders op. ‘Ik weet het niet. Mr. Oz zegt dat je speciaal bent.’

Hij bracht Iris naar beneden, naar haar kamer. Bij de deur was hij weer zijn afstandelijke zelf.

‘Welterusten, Iris. Ik zie je morgen bij het ontbijt.’

Alex liep meteen door naar de kamer van Mr. Oz. Mr. Oz sliep nooit.

Hij klopte en wachtte tot de metalen stem hem binnenriep.

‘YES?’ klonk de stem van de andere kant van de kamer.

‘Ze eet weer,’ antwoordde Alex. ‘Ze is klaar.’

‘GOED. VERTROUWT ZE JE?’

‘Ja, meneer.’

‘GOED. JE MAG GAAN.’

Alex knikte en draaide zich om.

‘ALEX?’

‘Ja, meneer?’

‘WETEN WE AL WAAR SHADE IS?’

‘Nee, meneer. Hij lijkt van de aardbodem verdwenen.’

‘ONMOGELIJK. HIJ MOET ERGENS ZIJN!’

‘We blijven zoeken, meneer,’ stamelde Alex.

Mr. Oz gaf geen antwoord meer.

Alex vertrok en liep bedachtzaam naar zijn eigen kamer.

Het duurde nog lang voordat hij sliep.

Morgen begon Iris aan level 2. Hij hoopte dat ze de test zou overleven, anders was alle moeite voor niets geweest.





Level 2


In de eetzaal wilde Iris met haar – extra volgeladen – dienblad aan tafel 1 gaan zitten, toen ze gewenkt werd door YunYun.

‘Level 2! Level 2! Level 2!’ stampte ze met haar bestek op tafel. Haar tafelgenoten deden mee. De rest van de kandidaten en Superhelden in de eetzaal schoten in de lach.

De twee tieners naast YunYun stelden zich voor als Dilek en Terry. Dilek kwam uit Turkije en sprak in felle, korte zinnen. Terry was een Frans-Canadese jongen die eruitzag als achttien, maar net vijftien was.

Ze spraken Engels met elkaar en Iris was ineens heel dankbaar voor de lessen van Inderpal.

Iris verwachtte dat er gesproken zou worden over de Superhelden, over waarom ze hier waren en waar iedereen goed in was, maar niets was minder waar. De gesprekken aan tafel gingen over dezelfde onderwerpen als op school: wat stond er voor vandaag op het rooster, zullen we vanmiddag wat gaan drinken, balen jullie ook zo van je huiswerk?

Hoewel de vragen haar op de lippen brandden, hield Iris zich in. Ze luisterde naar een verhaal over moderne landkaarten die niet deugden, over wie nou het snelste een nieuwe taal leerde en over gekneusde ribben tijdens de training. Onwille-keurig wreef ze over haar gebroken neus. Ze voelde nog steeds een licht zeurende pijn, maar het ergste was wel voorbij.

Terry bleek heel grappig. Grof, maar grappig. Hij vertelde moppen, de ene nog flauwer dan de andere, maar als je er genoeg hoorde, bleef je erin.

‘Oké, nog eentje dan: het is zwart en als het uit een boom valt is je kachel stuk?’

Dilek keek Terry met gefronste wenkbrauwen aan.

‘O wee als dit weer een van je racistische grappen is, Terry...’

‘Ik zou niet meer durven!’ antwoordde Terry met een lach. Het was het soort lach waar je in meeging.

‘Is het een koe?’ vroeg YunYun.

‘Nee, een kachel!’

En meteen volgde er weer een mop.

Iris liet zich onderdompelen in de vrolijkheid, terwijl ze ondertussen haar eten wegwerkte. Ze had dit gemist, de flauwekul, de stroom aan woorden, zo oninteressant dat zelfs iemand met een fotografisch geheugen zich de gesprekken tien minuten later niet meer kon herinneren.

Toen er een gat in het gesprek leek te vallen, vulde Iris het op met een vraag: ‘Hoe zijn jullie eigenlijk level 2 geworden? Ik heb namelijk geen idee waarom ik ben gepromoveerd...’

Iedereen staarde haar aan.

‘Wat? Mogen we het daar niet over hebben?’ Ze keek verschrikt om zich heen of de anderen in de zaal op haar letten.

‘Jawel hoor,’ zei YunYun. ‘Maar, eh... we weten het niet...’

‘We hebben wel een theorie,’ zei Terry.

‘Jíj hebt een theorie,’ blafte Dilek.

‘Dat is meer dan jij hebt,’ antwoordde Terry.

‘En de theorie is?’ vroeg Iris, die weinig geduld voor het gekift had.

Dilek zei: ‘Terry denkt dat je level 2 wordt als je accepteert dat je hier nooit meer wegkomt. Wat bullshit is, want iedereen wil hier weg.’

‘O ja?’ zei Terry. ‘Kijk eens om je heen dan. Zie jij een opstand beginnen? Hoe hoger de rang, hoe minder verzet.’

‘Maar daarmee spreek je jezelf toch tegen!’ Dilek ontplofte. ‘Ik wil weg, Iris wil weg, toch?’

Iris knikte.

‘YunYun wil weg.’ Ze keek even naar het Chinese meisje. ‘Alleen jij wilt blijven. Hoezo hebben we ons verzet opgegeven?’

‘Misschien heeft Terry gelijk,’ zei Iris.

‘O, de nieuweling heeft het uitgevonden! Tuurlijk, je bent tenslotte al een uur level 2!’

YunYun legde haar hand op Dileks arm en knikte naar Iris. ‘Wat bedoel je?’ vroeg ze.

‘Stel dat het gaat over opgeven. Ik was in hongerstaking, maar dat heb ik opgegeven. Ik blijf liever leven in gevangen-schap dan dat ik doodga. Dilek, jij bent Turks? Gelovig?’

Dilek knikte. ‘Maar ik ben geboren en getogen in België.’

‘Droeg je daar een hoofddoek?’

Het Turkse meisje fronste.

‘Ja, maar wat heeft dat ermee te maken?’

‘Waar is hij, je hoofddoek?’

Dilek keek Iris boos aan. ‘Ik weigerde mee te doen aan de trainingen als ik geen hoofddoek mocht dragen. Maar toen dat niet lukte...’

‘... gaf je het op!’ zei YunYun. ‘Dat weet ik nog!’

‘En toen werd ik level 2...’ zei Dilek.

‘Mysterie opgelost,’ zei Terry. De bewondering klonk door in zijn stem.

‘Dus, hoe komen we hier weg?’ vroeg Iris. ‘Ontsnappen, bedoel ik?’

YunYun begon heel hard te lachen en sloeg haar op haar schouder. ‘Je moet stoppen nu, ik krijg nog de slappe lach van je!’ Ze boog zich naar voren en siste: ‘Daar hebben we het hier niet over! Vanavond.’

‘Vanavond waar?’

‘In de club.’

Iris trok haar wenkbrauwen op.

‘De discotheek natuurlijk!’

‘We hebben een disco?’

‘Mag ik je voorstellen aan onze dj!’ YunYun grijnsde naar Terry, maar haar ogen lachten niet.

‘Jij bent een dj?’ vroeg Iris. Op de een of andere manier zag ze Terry eerder op een skateboard dan achter de draaitafels.

‘Deejee Terry the Terrible, at your service.’

‘Hij is helemaal niet verschrikkelijk, hoor,’ zei YunYun. ‘Hij is cool.’ En ze knipperde overdreven lief met haar oog-leden.

‘Daar praten we verder,’ voegde ze er zachtjes aan toe.

Een signaal gaf het einde van de ontbijtsessie aan. De level 2’ers ruimden hun tafel af en hielden hun pasjes voor de scanner. Ze werden allemaal bij hetzelfde lokaal verwacht, de gymzaal waar Iris een paar weken geleden zo ongelofelijk op haar donder had gekregen.

Deze keer werd ze niet opgewacht door Marthe, maar door Russom, de jongen met wie ze op haar eerste keukendag een aanvaring had gehad. De rest begroette hem met een buiging voordat ze hun plaatsen innamen op de mat. Iris stapte op hem af en zei: ‘Hi.’ Ze was een beetje nerveus, in de keuken was hij enorm bot tegen haar geweest. En ze had min of meer gedreigd hem met een mes te steken.

De boomlange jongen keek op haar neer.

‘Wat is er met je neus gebeurd?’ blafte hij.

‘Fiber is er gebeurd.’

‘Heeft ze er spijt van gekregen?’

Iris dacht na over de laatste trap die ze Marthe gegeven had.

‘Ja,’ antwoordde ze.

‘Goed. Je weet mijn naam nog?’ Iris knikte. ‘In mijn vorige leven was ik wereldkampioen judo in de juniorklasse. Hier heb ik pas geleerd wat echte topsport is. Ik ga je een aantal aanvals- en verdedigingstechnieken leren. Zij zijn al wat verder dan jij, dus je zult moeten aanpoten. Ga maar bij Terry staan.’

‘Is hij niet een beetje groot voor mij?’ vroeg Iris.

‘Jij bent toch zo stoer bij grote jongens?’

Iris ging bij Terry staan, die haar toegrijnsde met zijn grotebozewolvenlach. ‘Ik zal voorzichtig met je zijn,’ zei hij.

Dat was hij niet. Twee uur later wreef Iris over haar blauwe plekken terwijl ze onder de hete douche stond. Maar ze had wel wat geleerd.

Fight or flight, vechten of vluchten, de magische woorden van Pala. Russom vertelde haar waar de kreet vandaan kwam.

‘Mensen en dieren hebben een vecht- of vluchtreactie. Dat komt uit een deel van onze hersenen dat ook wel het “reptielenbrein” wordt genoemd. De beslissing om te vechten of te vluchten nemen we onbewust op het moment dat er acuut gevaar dreigt, bijvoorbeeld toen ik met het mes op je afkwam in de keuken.’

Dat wist ze nog wel. Haar lichaam wilde wegrennen, maar ze besloot op dat moment om te blijven staan.

‘Waar wij je in trainen,’ vervolgde Russom, ‘is om de beslissing bewust te nemen. Dat gaat niet vanzelf, vechten of vluchten is een reflex. En eentje waar je veel aan hebt als er iets onverwachts gebeurt. Terry?’

Terry haalde uit met zijn vuist en probeerde Iris in haar gezicht te slaan. Ze reageerde meteen en deinsde achteruit, waardoor de vuist haar gezicht slechts schampte. Zonder erbij na te denken schopte ze Terry tussen zijn benen, waardoor hij meteen onderuitging.

‘Dat bedoel ik dus,’ grijnsde Russom. ‘Reflexen. Handig als er ineens een auto op je afkomt, of de vuist van Terry.’

Iris stak haar hand uit en hielp Terry overeind.

‘Dus?’ vroeg ze. ‘Als reflexen goed zijn, waarom zou je er dan over nadenken?’

‘Omdat mensen in hun reflexen niet altijd de juiste beslissing nemen. Een fractie van een seconde nadenken kan je leven redden.’

YunYun stond onder douche naast haar. Het was de eerste keer op het eiland dat ze niet alleen stond en Iris miste haar privacy. Onder de douche zette ze haar gedachten op een rijtje. Maar misschien was het mogelijk om ongestoord te over-leggen.

‘Kunnen we hier niet praten,’ fluisterde ze. ‘In spionage-films zetten ze altijd de kraan of de douche aan als ze niet afgeluisterd willen worden.’

YunYun schudde haar hoofd. ‘Water kun je wegfilteren uit een geluidsfragment.’

Dilek kwam de badkamer binnen en gleed bijna uit. Iris be-wonderde haar enorme bos haar.

‘Zonde om die te verbergen,’ zei Iris en ze bloosde toen Dilek verbaasd naar haar eigen borsten staarde. ‘Ik bedoel je haren... onder een hoofddoek.’ Ze voelde hoe ze knalrood werd.

‘O, oké...’

Iris waste haar haren en verdween als een haas naar de kleedkamer. Ze had even niets meer te zeggen.





Discopraat


De volgende les was bij haar grote vriend ‘Wist je dat’ Inderpal, waar ze gesprekken met elkaar moesten voeren. De moeilijkheid zat hem erin dat ze alle vier een andere taal moesten spreken. Zo probeerde Iris zich verstaanbaar te maken in het Frans, terwijl YunYun haar antwoordde in het Spaans.

De dag vloog om en Iris had nauwelijks de tijd gehad om aan

(de zoen)

het gesprek met Alex op het strand te denken. Na het werken in de keuken en hun eigen avondeten wilde Iris nog maar één ding: slapen. Maar YunYun haalde haar over om mee te gaan naar de club.

‘Ik weet niet wat ik moet aantrekken,’ zei Iris.

‘Iedereen gaat gewoon in uniform,’ zei YunYun.

‘Duh, alles is hier in uniform,’ zei Iris. ‘Ik maakte een grapje.’

Ze stopten voor een deur die eruitzag als alle andere in het complex. Maar zodra ze haar pasje over de scanner haalde en de deur opende, veranderde de strakke, saaie wereld van ondergronds Pala in die van een nachtclub in een bruisende stad.

Het begon met het geluid. Vette techno dreunde door de ruimte, die versierd was met neonsymbolen die blauw oplichtten aan de muren. Hoewel iedereen in uniform was, gaf het neon hun een aura van licht, waardoor de kandidaten wel engelen leken in een digitale hemel.

Dj Terry stond achter een futuristische draaitafel, die nog het meest weg had van een altaar waarop de platen geofferd werden. Het waren ook nog echt ouderwetse elpees, ze stonden rechtop in een metalen kast achter hem en waren de eerste oldskool objecten die Iris op het eiland zag.

Ze vermeed de dansvloer, waarop kandidaten uit alle levels dansten, sommige met elkaar, andere alleen. YunYun was nergens te bekennen, dus stapte ze op Terry af. Iris wachtte tot hij een nieuwe plaat opzette en schreeuwde toen over de beats heen: ‘En wat heb jij opgegeven?’

‘Koetjes en kalfjes zijn aan jou niet besteed, hè?’ schreeuwde Terry terug. De jongen had zijn uniform opengeritst en gaf zijn blote, opgepompte bast de ruimte.

‘Wat?’ schreeuwde Iris. Ze snapte nu waarom YunYun hier wilde praten, je kon elkaar nauwelijks verstaan, laat staan af-luisteren.

‘Laat maar. Ik heb niks opgegeven. Ik wil hier niet weg.’

‘Dat zei Dilek al. Waarom niet?’

‘Dit is beter dan wat ik thuis had!’

‘Woonde je in een getto?’ vroeg Iris. Ze keek of ze ergens op zijn lichaam tatoeages zag.

‘Waarom? Omdat ik zwart ben en mijn thuissituatie klote was?’

‘Nee! Ik... Ja, eigenlijk wel...’

‘Ha! Je bent in elk geval eerlijk. Nee, ik zat op high school, haalde goeie cijfers, deed aan sport, voelde me doodongelukkig.’

‘Waarom?’

‘Ik wilde iets met muziek doen, maar dat was thuis niet bespreekbaar.’

‘Hoezo, maak je dat zelf niet uit?’

‘Heb jij geen ouders?’ was de tegenvraag.

‘Een moeder. Ze wil dat ik rechter word of advocaat.’

‘En wat wil jij?’

Iris haalde haar schouders op. ‘Weet ik veel, ik ben dertien. Ik wil vooral met rust gelaten worden.’

‘Ik moest kiezen voor een carrière waar toekomst in zat.’

Dus je bent hier gelukkig? wilde Iris vragen, toen YunYun kwam aanlopen.

Ze had roze lippenstift op en zag eruit als een barbiepop. In haar handen klemde ze twee glazen en een beker.

‘Hi! Je hebt het gevonden! Ik heb wat te drinken meegenomen, is cola goed?’

Iris knikte. ‘Terry wil hier niet weg,’ schreeuwde ze.

‘Je kunt hier ook niet weg,’ antwoordde hij.

‘Er is er toch eentje ontsnapt?’ vroeg YunYun. ‘Shade of zo?’

‘Dat zeggen ze,’ zei Terry, ‘maar ik geloof er niets van. We zitten op een eiland, daar kom je niet zo makkelijk van af.’

‘Misschien zitten we niet op een eiland,’ zei YunYun. Ze drukte Iris de cola in haar handen en gaf de andere aan Terry. Zelf dronk ze iets wat op thee leek. ‘Misschien zitten we wel in een ondergrondse bunker of zo.’

‘Wie is Shade?’ vroeg Iris.

‘Een Superheld,’ antwoordde YunYun gedecideerd.

‘Het is gewoon een verhaal,’ zei Terry. ‘Elke beschaving heeft haar mythes.’

Iris nam een slok. ‘Ieuw! Wat is dit?’ Ze spuugde het bocht weer terug in het glas.

‘Organische cola, je raakt eraan gewend,’ mompelde Yun -Yun.

‘En daarom drink jij thee?’

‘Oké, je hebt gelijk, het is goor. Maar Shade was echt.’

‘Hoe weet je dat?’ vroeg Terry nijdig. Iris had hem nog niet eerder boos gezien. ‘Hij is verdwenen toen jij en ik hier nog niet waren. Misschien is hij wel dood.’

YunYun haalde haar schouders op. Het leek een discussie die al eerder gevoerd was met hetzelfde resultaat.

‘Waar zijn de Superhelden? Dansen die niet?’ Iris keek om zich heen of ze Alex zag. YunYun wees naar een rij tafels met banken eromheen, aan de andere kant van de danszaal. De Superhelden zaten bij elkaar te praten en te drinken. Af en toe keken ze de zaal in, maar geen van hen maakte aanstalten om de vloer op te gaan.

‘We noemen ze zombies,’ zei Terry.

‘Ze wandelen rond met hun armen in de lucht en roepen: “brains, brains”?’ vroeg Iris.

‘Ehm, nee, dat niet, maar ze doen niet veel anders dan een beetje apathisch op de bank zitten en naar de kinderen kijken.’

‘Het zijn onze volwassenen,’ zei YunYun, ‘zelfs al zijn sommigen jonger dan wij.’

‘Niet jonger dan jij.’

‘Nee, slimpie, niet jonger dan ik.’ Ze gaf Terry een stomp.

‘Ik denk dat je ernaast zit, trouwens,’ zei Terry. ‘Wij zijn hier allemaal de volwassenen. Kijk maar in het rond, waar zijn de kids?’

Iris bekeek de kandidaten en Superhelden met andere ogen. Ze zag kinderen, in de leeftijd van twaalf tot twintig, maar Terry had gelijk, ze gedroegen zich niet als kinderen. Er werd niet gevochten of gescholden, pesterijen kwamen niet vaak voor. Er werd gelachen, maar beschaafd, al was het soms net zulke flauwe humor als bij haar op school.

‘Zo, waar ben jij goed in?’ Ze vroeg het aan Terry, van Yun -Yun wist ze het al, die was een wiskundig genie.

‘Ik ben een monteur, ik kan alles maken.’

‘We noemen hem Bob de Bouwer,’ zei YunYun.

‘Haha, je bent zooo grappig.’ Hij keek een beetje zuur. ‘En jij?’

‘Fotografisch geheugen,’ antwoordde ze, maar ze wist zelf nog steeds niet of ze om die reden hier was.

‘Kan ik nu met je praten zonder afgeluisterd te worden?’ vroeg Iris aan YunYun. Het meisje knikte en sleepte Iris mee de dansvloer op.

‘Vertel,’ zei ze en ze begon te dansen.

‘Er gaat iets gebeuren deze week,’ zei Iris. ‘Ik weet niet wat, maar er komt een test aan.’ Ze sprak net hard genoeg om boven de muziek uit te komen.

‘Wat voor test?’ YunYun keek geschrokken. Iris begon te lachen en draaide rondjes rond YunYun.

‘Weet ik niet, maar zorg dat je er klaar voor bent. En daarna gaan we ervandoor!’

‘Hoe?’

‘Dat vertel ik je als we level 3 zijn!’

Alex en Fiber zaten naast elkaar in een hoekje op een bank en zagen hoe Iris stond te springen op de dansvloer.

‘Je hebt gelijk, Alex,’ zei Fiber. ‘Volledig apathisch, net een robot. Er komt niks uit dat kind.’

‘Het lijkt wel of er twee verschillende persoonlijkheden in haar zitten,’ zei Alex verbolgen.

‘Nou, je weet wat ze zeggen: een schizofreen is nooit alleen.’

‘Misschien is ze bipolair, net als haar vader,’ zei Alex, ‘het ene moment euforisch of woedend, dan weer apathisch en besluiteloos.’

Fiber schudde haar hoofd: ‘Neah, het is gewoon een puber.’

‘Je zegt het alsof het een ziekte is,’ antwoordde Alex.

‘Is dat niet zo dan?’

‘Nu klink je als mijn moeder.’

‘Dus het eerste wat we moeten doen is uitvinden waar we zijn?’ vroeg YunYun.

‘We zijn op een eiland, ik ben boven geweest.’ Iris ging hijgend naast YunYun aan een tafeltje zitten. YunYuns wenkbrauwen gingen omhoog.

‘Ik kan je niet meer vertellen.’ Ze keek met een schuin oog naar Marthe en Alex, die een stukje verderop zaten. ‘Je moet me vertrouwen, ik haal je hiervandaan en breng je terug naar je ouders.’

YunYun knikte.

‘Morgen,’ hoorde Iris zichzelf zeggen, ‘morgen kom ik met een plan.’

Maar Iris wist niet dat morgen een van hen zou sterven.





Ondergronds Pala


De ochtend begon als alle andere. Iris ontbeet met haar vrienden van level 2. De eerste week had ze nog de kat uit de boom gekeken, maar nu nam ze deel aan de gesprekken, ook als het niet over Pala, Superhelden of hun toekomst ging.

Ze begon een beetje te begrijpen wat Terry bedoelde.

Thuis werd ze continu gedwongen beslissingen te nemen. Wat ze wilde worden, wat ze wilde studeren, of ze wilde to-neelspelen of niet, of ze wel of niet naar dat verjaardagsfeestje ging. Hier werd alles voor je bepaald: wat je at, wat voor sport je deed, welke taal je leerde. Maar in plaats van dwars te liggen, leken de tieners erin te berusten. Kwam dat doordat ze ontvoerd waren en niet weg konden? Of was het stiekem wel makkelijk zo? Niet hoeven nadenken kon bij tijd en wijle bijzonder prettig zijn.

Terry was de enige die er hardop vrede mee had, de rest van level 2 klaagde voor de vorm over het eten (‘Ik mis vlees!’), sporten (‘Ik kan echt niet meer!’) en natuurlijk de lessen in taal, wis- en natuurkunde en mechaniek (waar Terry Iris leerde een motorblok uit elkaar te halen en weer in elkaar te zetten).

Na het ontbijt haalde Iris haar pasje langs de scanner en kreeg een andere kleur dan verwacht.

‘Oranje?’ zei ze. ‘Waar is dat?’

Een oranje streep lichtte op in de vloer en wees haar de weg. YunYun haalde haar pasje over de scanner en kreeg een gif-groene kleur. Dilek en Terry kregen respectievelijk een don-kerrode en een roze route voorgeschoteld. Het was de eerste keer in level 2 dat ze niet naar dezelfde locatie werden gestuurd.

Dit is het dan, dacht Iris. Dit is waar Alex voor waarschuwde. Vandaag ging het gebeuren.

Wat ‘het’ dan ook mocht zijn.

Ze zei gedag alsof er niets aan de hand was en dat ze elkaar bij de lunch weer zouden zien, maar ze merkte ook aan de anderen dat ze gespannen waren. Elke onderbreking van de routine betekende gevaar op Pala. Ze gaf YunYun een veelbete-kenende blik.

‘Misschien gaan we vandaag naar level 3?’ opperde Dilek.

Dat was nou precies waar Iris bang voor was.



Een voor een kwamen de andere kandidaten van hun stoel. Ze zetten hun borden op de band en begaven zich naar de uit-gang. Alex en Fiber stonden bij de deur en zeiden tegen iedereen die hen passeerde: ‘Meld je bij de bioscoop.’

Sommigen haalden hun pasje langs de scanner, maar die gaf dezelfde boodschap: een groene streep licht met als einddoel de cinema.

De bioscoopzaal was rumoerig. De kandidaten probeerden kalm te blijven, maar iedereen wist wat er ging gebeuren. Ze hadden het tenslotte allemaal zelf meegemaakt. Wie er vandaag niet bij was, had de test voor level 3 niet overleefd.

Nadat de laatste kandidaat een stoel had bezet, gingen de lichten uit en verschenen de beelden op het doek. Het scherm was in vieren verdeeld en in elk kwadrant was een van de vier kandidaten te zien. Terry, Dilek, YunYun en Iris bevonden zich alle vier in een lege kamer met niets anders dan een tafel, een stoel en de cijfers 1 tot en met 4 op de muur. Het beeld met Iris erin werd vergroot totdat het de andere drie overlapte en beeldvullend werd. Het publiek zag hoe Iris de muur bestudeerde en lijkbleek werd.

Iris staarde naar het reusachtige cijfer 3 op de wand. In het midden van de kamer stond een tafel met twee stoelen. Zelfs al had ze geen fotografisch geheugen, dan nog zou ze de ruimte uit duizenden hebben herkend: Justins cel!

Iris voelde het bloed uit haar gezicht wegtrekken. Justin had nooit in een Franse gevangenis gezeten, Mr. Oz had haar belazerd. Haar broer was hier op het eiland!

Maar... dat betekende dat hij waarschijnlijk ook nooit een bom had geplaatst! Haar broer was onschuldig. Was dat waarom hij niets meer van zich had laten horen? Maar als hij op Pala was, waarom had ze hem dan nooit in de eetzaal gezien, of bij een van de lessen?

Omdat hij gevangenzat. Dat was de enige andere mogelijkheid. Gevangen op Pala.

Iris maakte een rondje door de cel, op zoek naar een aanwijzing dat haar broer hier geweest was.

Wat ze vond was een rugzak. Ze opende het ding en controleerde de inhoud. Twee broodjes, een flesje water en een slaapzak.

Gingen ze naar buiten? Was Justin buiten? Zou ze vandaag eindelijk haar broer terugzien?

Haar hart maakte een sprongetje. Alsof iemand haar lucht en ruimte gaf waar ze eerder opgesloten had gezeten.

Achter haar sloot plotseling de deur. Tegelijkertijd ging er aan de andere kant eentje open. Waar hij naartoe leidde, kon ze niet zien.

Voorzichtig liep Iris naar de opening. Achter haar doofden de lampen in de cel. Ze zag niets meer. Voorzichtig schuifelde Iris een paar centimeter naar voren. Ze kon de wand aan één zijkant voelen. Voetje voor voetje schoof ze de gang in, bedacht op alles.

Behalve op een vloer die plotseling in een ijsbaan veranderde.

Iris voelde haar voeten wegglippen en ging onderuit. Ze kwam hard in aanraking met de vloer. Haar pijnkreet ging over in een angstschreeuw toen ze voelde hoe ze naar beneden gleed. Ze probeerde zich vast te grijpen aan de wand, maar ook die was spekglad. Ze deed wat ze als kind al deed als ze te hard ging: ze duwde haar benen uit elkaar en probeerde zichzelf af te remmen door haar voeten tegen de rand te duwen. Helaas voor haar had de ontwerper van de spiegelgladde vloer

(Mr. Oz?)

hier rekening mee gehouden, en de baan zo breed gemaakt dat zelfs een reus zijn val niet zou kunnen vertragen.

Op dat moment ging de glijbaan de bocht om en liep bijna steil naar beneden.

Er waren vast situaties te bedenken waarbij Iris genoten zou hebben van de attractie. Op de kermis of in Disneyland, waar je vol spanning in het achtbaankarretje zat te wachten op wat komen ging, angstig, maar wel een soort vrolijke angst.

Dit was doodsangst. Iris ging zó hard naar beneden dat ze bang was dat ze gelanceerd zou worden, van de baan af de lucht in. Het ergste was dat ze niets zag, niet wanneer er een bocht kwam, niet of ze met haar hoofd ergens tegenaan zou stoten. Ze dook continu weg voor niet-bestaande objecten (of wel bestaand, wist zij veel) terwijl ze zo veel mogelijk probeerde mee te geven met de baan.

Ondertussen schreeuwde ze de longen uit haar lijf: ‘Justin!!!’

De ijsbaan bestond eigenlijk uit vier verschillende banen die onder en over elkaar heen doken. Het bioscooppubliek kon wél zien waar de vier heen gingen, aangezien de ruimte vol gehangen was met nachtcamera’s. Het gaf de beelden een groene gloed en de vier kandidaten een angstaanjagend uiterlijk.

YunYun had zich als een foetus opgerold en gleed met een noodvaart naar beneden, voeten eerst, ogen gesloten, ondertussen een gebed prevelend alsof ze op haar knieën in de kerk zat.

Dilek bad niet. Niet zichtbaar in elk geval. Nadat ze in eerste instantie met veel gegil naar beneden was gegleden, had ze haar geschreeuw opgegeven en zich geconcentreerd op de veranderingen in de baan. Als ze goed oplette, kon ze voelen wanneer er een bocht aankwam, of wanneer ze onverwacht een steil stuk naar beneden ging. Aan haar ‘superkracht’ had ze niets, tenzij ze aan het eind van de rit in een dierentuin terechtkwam.

Alleen Terry had de tijd van zijn leven. Hij sloot zijn ogen en liet zich meevoeren over het ijs met een gelukzalige glimlach op zijn gezicht. Als Mr. Oz hem dood wilde hebben, had hij al veel eerder de kans gehad. Dit kon alleen maar goed aflopen.

Iris hoorde het water als eerste. Het geluid kwam nauwelijks boven het gesuis van het glijden uit, maar het was net genoeg. Water! Net als in het spel! Een gevoel van opluchting schoot door haar heen toen ze zich realiseerde dat ze niet te pletter ging vallen, maar dat dit de test was. Dat was voordat ze bedacht dat er een grote kans was dat ze zou verdrinken.

YunYun was er helemaal klaar voor en schoot als een volleerd duiker in het water, haar longen vol met lucht. Dilek klampte zich aan haar rugzak vast, ademde diep in en dook als een baksteen naar beneden. Terry, die al een hele tijd niet meer aan het spel had gedacht, werd volledig verrast door het ijskoude water en verdween ademloos onder het oppervlak.

Iris haalde de waterfles uit de rugzak. Ze goot het water eruit en schroefde de dop er daarna losjes weer op. Zolang ze nog leefde, zou ze zich niet laten kennen. En zeker niet nu ze wist dat Justin in de buurt was en haar hulp nodig had.

Ze haalde diep adem, zo lang als ze durfde, en sloot toen haar mond en ogen. Ze was net op tijd. Met een rotvaart schoot ze het water, de diepte in.

Het water was koud, steenkoud. Hoewel haar uniform isolerend werkte, kon het niet voorkomen dat haar lichaam razendsnel afkoelde.

Iris opende haar ogen en probeerde haar kalmte te bewaren, maar ze zat op het randje van een paniekaanval. Overal was water, nergens was licht. Ze had nog steeds flinke vaart en dat betekende dat ze waarschijnlijk naar de bodem zakte. Ze wachtte tot ze eindelijk begon af te remmen, duwde haar lippen stijf op elkaar – uit angst dat ze haar mond zou openen en water binnen zou krijgen – en begon omhoog te zwemmen. De fles klemde ze in haar hand.

In de zaal hield iedereen de adem in. Een enkeling moedigde de vier kandidaten op het scherm aan, maar voor de meesten was de herinnering aan de grotten te traumatisch. Een enkeling kreeg zelfs een claustrofobische aanval en moest worden afgevoerd naar de ziekenboeg.

Op het scherm vochten twee kinderen voor hun leven. Terry had bijna geen zuurstof meer. Maar het oppervlak was nog niet in zicht. Dilek vond een zwemvest in haar rugzak. Ze sloeg het provisorisch om zich heen, maar was ze op tijd? Het vest duwde haar lichaam naar boven. Op het scherm was niet te zien of ze nog ademhaalde. Van YunYun en Iris was geen spoor te bekennen.





Spreek, vriend


Met grote snelheid schoot YunYun het water in. Met krachtige slagen zwom ze naar boven. Nog voordat ze door haar luchtvoorraad heen was brak ze door het wateroppervlak en hapte naar adem.

Enigszins bijgekomen speurde ze de omgeving af. Haar ogen wenden langzaam aan het donker en begonnen vormen te ontdekken. Ze bevond zich in een grot, een flauw licht kwam van de stenen af en omfloerste de glijbanen die boven haar hoofd hingen.

Vier glijbanen. Ze was hier niet alleen.

O nee, waar waren de andere level 2’ers?

YunYun begon rondjes te zwemmen, steeds wijder, op zoek naar haar medekandidaten. In Maine had ze elke zomer door-gebracht bij haar oma die aan de Ripley Pond woonde. Tijdens haar vakantie woonde ze bijna in het meer. Als het moest, hield ze dit uren vol.

Terry gaf het op. Dit was het. Hij had nog energie genoeg om te zwemmen, maar hij had geen zuurstof meer. Hij snakte naar lucht, maar er was alleen water. Terry opende zijn mond en verwelkomde het water alsof het lucht was. Het vulde zijn longen. Terry sloot zijn ogen.

Hij stierf.

Dilek dankte haar leven aan YunYun. Ze was uiteindelijk boven water gekomen, bewusteloos maar in leven. YunYun had haar in eerste instantie niet eens gezien. Ze was moe geworden van het rondjes zwemmen en was overgegaan op rugslag. Ze calculeerde aan de hand van de glijbanen boven haar hoofd wanneer ze een bocht moest maken en botste toen tegen Dilek aan. Het Chinese meisje draaide zich meteen om en begon haar heen en weer te schudden.

Dilek spartelde hevig. Als ze geen zwemvest aan had gehad, was ze alsnog verdronken.

‘Birak beni!’

YunYun kalmeerde haar zo goed als ze kon, en toen dat geen resultaat opleverde, sloeg ze Dilek hard in haar gezicht. Dat werkte. Dilek stopte met spartelen en begon te huilen. YunYun greep haar al watertrappelend bij haar schouders en schudde haar heen en weer, wat haar alleen lukte omdat het zwemvest van Dilek hen allebei drijvend hield.

‘Hou op, alsjeblieft!’ gilde YunYun. ‘Iris en Terry zijn hier ook, denk ik! We moeten ze vinden!’

‘Waar is hier?’ snikte Dilek.

‘Weet ik niet,’ snikte YunYun, ‘help me alsjeblieft!’

Ze zag al snel dat Dilek niet in staat was iets anders te doen dan huilen. Ze haalde haar rugzak van haar schouder en duwde hem in Dileks handen. Dileks rugzak hing over haar zwemvest heen.

‘Let je hierop, alsjeblieft?’ smeekte ze. Daarna zwom Yun -Yun zo snel als ze kon van haar vandaan.

Er waren vier glijbanen. YunYun wist ongeveer waar zij en Dilek in het water waren beland. Met ferme slagen zwom ze naar het andere deel van het meer. Het was niet groot, nu ze wist waar ze moest zoeken, was de kans redelijk dat ze haar handlangers kon vinden.

De tweede die ze vond was Terry.

Fiber stond naast Alex, haar ogen vastgevroren aan het scherm. Ze zagen hoe Terry stierf en Dilek gered werd. Van Iris nog steeds geen spoor.

‘Laat Mr. Oz haar zomaar doodgaan, Alex? Na alles wat we gedaan hebben, na al die moeite? Hoe kan hij Iris laten sterven als ze zo belangrijk is?’

‘Als ze sterft, dan was ze kennelijk toch niet zo belangrijk,’ zei Alex.

‘Geloof je het zelf? Nee, hij moet een –’

‘Kijk!’ onderbrak Alex haar. ‘Daar is ze, kijk wat ze doet!’

Iris bewoog de fles naar haar mond. Ze draaide de dop er bijna af en schoof de bovenkant van de fles naar binnen. Een zetje met haar tong en de dop schoot los. Ze durfde hem niet uit te spugen, uit angst dat ze de lucht kwijt zou raken of water binnen zou laten.

Of allebei.

Er zat niet veel zuurstof in, maar het was genoeg. Met krachtige slagen zwom ze naar de oppervlakte.

Eenmaal boven liet ze dop en fles gaan en ademde ze de frisse lucht van de grot in. Ik begin het te leren, dacht ze. De tweede keer in het water en deze keer heb ik Alex niet nodig om me te redden.

‘Iris?’

‘YunYun?!’

De twee omhelsden elkaar.

‘Terry? Dilek?’ zei Iris hoestend.

‘Terry... hij...’ Ze schudde haar hoofd. ‘Dilek leeft.’

Het had beter andersom kunnen zijn, dacht Iris koud. Wat we hier moeten doen is een test, we hebben Terry harder nodig dan Dilek.

Ze corrigeerde zichzelf. Nee, de test was voor hen alle vier. Wie er ook uitviel, het zou de test alleen maar zwaarder maken.

‘Breng me naar Dilek toe,’ beval Iris. YunYun gehoorzaamde haar blindelings. Ze ging Iris voor.

‘Dat je weet waar je bent,’ verzuchtte Iris. ‘Alles lijkt hier op elkaar.’

‘Ik kan dit blind doen,’ antwoordde YunYun, terwijl ze gestaag doorzwom.

‘Handig,’ zei Iris en toen stopte ze met praten omdat ze een slok water binnenkreeg. Zoet water, gelukkig, drinkwater. Niet vergeten haar fles...

... die had ze laten gaan, net als haar rugzak.

Dit werd een zware dag.

‘Waar is jouw rugzak?’ vroeg ze.

‘Bij Dilek. Nu stoppen met praten.’

‘Ja, mama.’

Dilek staarde apathisch voor zich uit, met in haar armen YunYuns rugzak. Haar voeten trappelden automatisch op en neer, niet om haar boven water te houden – dat deed het zwemvest – maar als een soort automatisme, om zichzelf bezig te houden.

Ze was ervan overtuigd dat YunYun haar in de steek had gelaten. Als ze wist waar ze naartoe moest, was ze gaan zwemmen, als ze kon zwemmen. Maar dat wist ze niet en dat kon ze niet, en dus deed ze niets. Niets anders dan trappelen en trappelen en trappelen en –

‘Dilek!’ YunYun gilde haar kant op. Dilek keek op met lege ogen.

‘Dilek! Hier! Ik heb Iris gevonden!’

Dileks ogen lichtten op. Ze probeerde voorwaartse bewegingen te maken, wat al lastig was als je nog nooit gezwommen had, maar helemaal met een rugzak in je armen en een op je rug.

‘Wacht maar, we komen naar je toe!’

Maar Dilek wilde niet meer wachten. Ze duwde de rugzak van zich af en begon wild om zich heen te slaan. YunYun gilde ‘nee’ en zette een borstcrawl in. Ze negeerde Dilek en dook achter de zinkende rugzak aan. Maar het ding was al in de donkere diepte verdwenen.

Proestend kwam ze weer boven water en begon na een paar happen adem te huilen. ‘Waarom deed je dat? Ik had eten! En drinken! Alles is weg, waarom deed je dat nou?’

Ze zaten gedrieën drijfnat op het strand. De inhoud van Dileks rugzak lag tussen hen in. Drie meisjes, geen van hen ouder dan vijftien jaar. Ze hadden op school moeten zitten, niet in een grot onder een eiland in de wie-weet-welke oceaan, dacht Iris. Ze moesten liefdesverdriet hebben om een jongen uit de klas, niet rouwen om een verdronken teamgenoot. Ze moesten ’s avonds op tijd thuis zijn voor het eten, niet op een verlaten strand zitten met een gevulde koek, een zaklamp en een appel en vechten voor hun leven.

Ze moest op wereldreis zijn met haar broer.

Iris stond op. YunYun keek omhoog, Dilek bleef naar het eten staren. Iris bestudeerde de grot. Boven het water hing nevel, waarin de glijbanen zichtbaar waren als spoken in de nacht, als slangen in het donker. Het strand was een strook langs de rotswand. Iris hoopte dat het zand door zou lopen tot aan de andere kant van het meer, maar na enkele tientallen meters hield het zand aan beide kanten abrupt op.

Verder was er niets te zien.

YunYun vermoedde dat ze aan de verkeerde kant van het ondergrondse meer terecht waren gekomen. Ze stelde voor dat zij een rondje zou zwemmen, zodra ze weer bijgekomen was.

‘Het is hier anders dan in het spel,’ zei YunYun.

‘Duh, daar konden we niet dood,’ antwoordde Dilek vijandig.

‘Dat bedoel ik niet...’ zei YunYun.

‘De puzzels zijn anders.’ Iris zei het terwijl ze de grot afspeurde naar camera’s. Ze wist dat Mr. Oz hen in de gaten hield, dat hij hen kon zien. Dat hij Terry had kunnen redden, als hij dat had gewild. Maar nee, dit was een test. En wie de test niet overleefde, kon geen Superheld worden.

‘In het spel waren er ook glijbanen, maar kon je gewoon het water uit lopen. En daar waren de tentakels, weet je dat nog?’

Dilek pakte de lamp van de grond en deed hem aan.

‘Doe hem uit!’ blafte Iris, ‘we moeten stroom sparen.’

Dilek klikte al protesterend de lamp uit. Terwijl ze dat deed verscheen er heel even iets op de rotswand.

‘Wacht, geef hem eens,’ vroeg Iris, milder nu. Dilek over-handigde haar de lamp met een vragende blik. Iris knipte de lamp een paar keer aan en uit.

‘Dit is geen gewone lamp.’

‘Aladins lamp? Even wrijven en we mogen naar huis?’ vroeg Dilek. Iris schudde haar hoofd. ‘Ultraviolet. Blacklight. Kijk maar.’

Ze wees met de lamp naar de rotsen achter hen en klikte hem aan. Daar waar het ultraviolette licht de stenen bescheen werd het niet lichter, maar tekende zich een patroon af op de rots.

YunYun vloog omhoog en snelde naar de wand toe. Ze voelde langs de wand.

‘Er zit een rand hier!’ gilde ze.

Iris kwam dichterbij en volgde de lijn met haar lamp. Zelfs Dilek leek ontwaakt uit haar lethargie en volgde haar.

Het was alsof iemand met een zilveren pen op de muur tekende. Langzaam verscheen een patroon.

‘Een poort. Het is een poort,’ stamelde Dilek.

De poort was anderhalf keer zo hoog als Iris, die de langste van de drie was. Als ze haar hand uitstrekte, kon ze net bij het Superheldenlogo dat boven de deur schitterde.

De poort bestond uit een dubbele deur, maar hoe ging hij open?

De drie meiden duwden tegen de wand en trokken aan stukken steen, waarbij Iris de poort af en toe opnieuw bescheen wanneer het zilver dreigde te verflauwen.

‘Misschien moeten we er iets tussen steken, als een hef-boom?’ suggereerde Dilek.

‘Misschien zat er nog iets in mijn rugzak, behalve eten,’ zei YunYun.

‘Mr. Oz zou ons hier niet laten verhongeren zonder een kans om te overleven. Dit is een test en een test is geen test als er geen oplossing is.’

‘Wat doen we dan nu?’

‘Guys?’ Iris keek om en zag Dilek naar een plek boven de poort wijzen. ‘Daar staat iets geschreven.’

Iris schakelde de lamp weer in en bescheen de plek boven de poort. ‘Verrek, je hebt gelijk,’ zei ze. Een zilveren zin verscheen in een boog parallel aan de poort. De taal was Engels en er stond: ‘Dit is de poort naar Pala. Spreek, vriend en kom binnen.’

‘Wat betekent dat, “Spreek, vriend en kom binnen”?’ vroeg YunYun.

‘Dat lijkt me simpel,’ zei Dilek, ‘als je een vriend bent, dan zeg je het wachtwoord, de deuren gaan open en je mag naar binnen.’

Iris begon met monotone stem te praten: ‘“Ja,” zei Gandalf. “Deze deuren zijn waarschijnlijk beveiligd met woorden. Sommige dwergenpoorten gaan alleen op gezette tijden open, of voor speciale personen en sommige hebben een sleutel en een slot, ook al is het de juiste tijd en worden de juiste woorden gesproken.”’

‘Wat?’ zei YunYun. ‘Wie is Gandalf?’

‘The Lord of the Rings!’ gilde Dilek. ‘Dat is van die film!’

‘Het was eerst een boek, maar laat maar. Dit zegt Gandalf als het gezelschap van de ring de mijnen van Moria in gaat.’ Mr. Oz was kennelijk een liefhebber van meer dan één boek, dacht Iris.

‘En jij dreunt de tekst uit het boek zo even op?’ vroeg Yun -Yun bewonderend.

‘Weet je nog hoe ze binnenkwamen?’ zei Dilek.

Iris knikte. ‘Ja, het bleek heel simpel. Gandalf, dat is de tovenaar, hoefde alleen maar het woord “vriend” te zeggen in de elfentaal en de deuren gingen open.’

‘Wat is “vriend” in het Elfs?’ vroeg Dilek.

‘Mellon,’ zei Iris, na even nadenken. Ze was tien geweest toen ze de boeken in haar vaders kast had gevonden, en hoewel ze zich elk woord herinnerde, had ze niet alles in het verhaal begrepen.

Er gebeurde niets. Iris herhaalde het woord nog een keer: ‘Mellon!’

Het water achter hen begon te borrelen. Iris liet een vloek ontsnappen.

‘Problemen?’

‘O ja! We moeten de deur open zien te krijgen en wel nu!’

Het water kookte inmiddels en werd zwartgroen van kleur, alsof iemand een pan met inkt op het vuur had gezet.

‘Tegen de wand jullie, nu!’ gilde Iris. Ze gaf zelf het goede voorbeeld en drukte zich met haar rug tegen de rotsen. Ge-biologeerd staarde ze naar het kolkende water dat zwarte klodders tegen het zand aan sloeg.

‘Wat gaat er gebeuren?’ fluisterde YunYun. Ze kroop tegen Iris aan en liet Dilek erbij.

‘Kijk.’ Dilek wees naar het meer.

Uit het water kroop een tentakel. Volgens Tolkiens boek was het ding ‘vaalgroen, lichtgevend en nat’, maar deze was gemaakt van metaal, lichtgrijs en nat. Hij kroop als een blinde slang over het zand in de richting van de drie meisjes.

‘Kan hij ons zien?’ vroeg YunYun. Haar stem trilde.

‘Dat ding niet, maar ik wed Mr. Oz wel.’ Iris knikte in de richting waarvan ze vermoedde dat de camera’s hingen.

‘Als we alle drie een andere kant op lopen, heeft hij een probleem,’ suggereerde ze. ‘Hij kan ons niet allemaal tegelijk volgen.’

Dilek schudde haar hoofd. ‘Er komen er meer. In de film waren het er meer.’

‘Twintig armen kwamen het water uit kruipen. Het donkere water kookte en er was een afschuwelijke stank,’ las Iris voor uit het boek in haar hoofd.

YunYun begon te trillen.

‘We moeten naar binnen,’ zei Iris zonder haar ogen van het kruipende ding op het strand af te houden. ‘Denk na, roep suggesties.’

‘We moeten gewoon “vriend” roepen,’ zei Dilek en ze voegde de daad bij het woord: ‘Vriend!’ Er gebeurde niets.

‘Misschien in een andere taal? Niet Elfs, maar Italiaans? Amigo! Amiga!’

‘Arkada! Dost! Tanıdık! Ahbap! Yardımcı! Destek!’ gilde Dilek.

Iris moest ondanks alles giechelen. ‘Wat betekent dat?’

‘Vriend in het Turks.’

‘Allemaal?’

‘Ja.’

‘Oké, ik dan: Vriend! Vriendin! Maatje, kameraad, kompaan... Meer hebben we volgens mij niet in het Nederlands...’

‘Inderpal!’ zei YunYun ineens. ‘Hoeveel talen heeft hij ons wel niet geleerd? Als we alles wat hij... oh my god, wat is dat voor smerigs?’

‘Dat zal de stank zijn...’ antwoordde Iris droog.

‘En daar zijn de twintig tentakels!’

Ze kwamen niet tegelijk, waarschijnlijk voor het dramatische effect. In het boek was het onduidelijk of het tentakels waren of slangen, en in het spel waren het er veel minder, maar hier verschenen een voor een twintig glibberige armen boven water.

Iris was niet van plan om te wachten tot ze hier waren. Ze ging alle talen langs die Inderpal haar geleerd had en zocht er vervolgens het woord ‘vriend’ bij. Haar brein werkte als een computer, ze hoefde alleen maar de lijntjes te volgen.

‘Tomodachi, Rakan, Ystävä,’ dreunde ze op.

De tentakels kwamen dichterbij en de meiden begonnen te gillen.

‘Rennen!’ Dilek gaf het voorbeeld en rende van de deur weg. Iris volgde haar voorbeeld en sprintte de andere kant op. Ondertussen bleef ze maar roepen: ‘Rafiki, Freund, Freundin, Kamerad, apyry, adnamu, friend!’

YunYun bleef als vastgenageld aan de grond staan. Een van de tentakels greep haar bij de enkel en wierp haar tegen de vlakte. Gillend werd ze in de richting van het kokende water getrokken.

‘YunYun!’ gilde Iris en ze rende terug naar haar vriendin.

‘Laat haar met rust!’ Iris zocht wanhopig naar iets waarmee ze de tentakel kon aanvallen. In het boek was het Frodo geweest die werd meegesleept, en hij werd gered door zijn knecht Sam, die de tentakel aanviel met zijn zwaard. Iris had geen zwaard en al had ze dat wel: ze wist zeker dat ze het lef van Sam niet had.

‘Ami,’ gilde ze, ‘Fílo, Péngyu!’

Dit ging zo niet lukken, ze moest denken als Mr. Oz. Hij had maar één doel en dat was testen. Testen en kandidaten uit balans brengen. Vriend? Wiens vriend? Wie was haar vriend? Wie was haar vijand!

Fiber! Als er iemand was die ze haatte op dit eiland... En Fiber was ook haar vriendin geweest.

‘Znajomych!’ gilde ze met haar beste Poolse accent. Het Superheldenlogo lichtte op en de lijnen van de poort verschenen opnieuw. De deuren schoven tergend langzaam open, centimeter voor centimeter, en Iris ving een glimp op van de ruimte erachter.

‘Verzamel onze spullen!’ commandeerde ze Dilek, die sprongetjes maakte op het zand om de tentakels te ontwijken die naar haar armen en benen grepen. Dilek gaf geen kik, dook langs een tentakel en graaide de rugzak, appel, koek en lamp bij elkaar.

Iris greep YunYun nog steviger vast. Zo hard als ze kon trok ze aan haar armen.

‘Stop, stop!’ krijste YunYun. ‘Je trekt mijn armen uit de kom!’

‘Ga je liever dood?!’ gilde Iris. Ze trok harder. De tentakel glibberde om YunYuns been en sleepte haar verder naar het water.

‘Help!’ gilde YunYun nu, van pijn en van angst. ‘Nooooooo!’

Dilek kwam er onverwachts bij en wierp zich op de tentakel. Het ding begon te kronkelen om haar van zich af te gooien. Iris liet YunYun los en gooide zich ook op het ding. Samen probeerden ze het in bedwang te houden.

De tentakel was van metaal en voelde koud en glibberig aan. Koud, dacht Iris. Dat betekende dat het water helemaal niet kookte, maar alleen maar borrelde. Zou daar de aanwijzing liggen? Ze liet de arm los, rende naar het water en dook erin. Haar lichaam bereidde zich voor op hitte, maar nee, het water was inderdaad steenkoud.

Iris haalde diep adem en dook onder water. Het was beneden pikzwart. Ze greep de tentakel met beide handen vast en klom erlangs naar beneden, zo snel als ze kon. Hoe lager ze kwam, hoe minder beweeglijk de arm werd. Wel werd ze af en toe geschampt door de andere tentakels, al had ze niet het idee dat dit gericht gebeurde. Het was onwaarschijnlijk dat er camera’s waren die deze duisternis konden doorgronden. Onwaarschijnlijk, maar niet onmogelijk.

Iris bereikte de bodem voordat ze buiten adem was. Ze gleed met haar handen over een metalen object waaruit verschillende metalen armen ontsprongen.

Een van de armen knalde tegen haar hoofd en smeet Iris opzij. Ze hapte naar adem en kreeg een slok water binnen. Hoestend klampte ze zich vast aan de arm om niet weggeslingerd te worden en dwong zichzelf weer naar beneden te klimmen.

Iris zag iets roods knipperen. Ze trapte ernaar met haar laatste krachten en liet toen de arm los.

De tentakel viel slap naar beneden, net als de rest om haar heen. Blind begon ze te trappelen, naar boven te zwemmen. Even dacht ze het niet te halen, maar toen brak ze door het wateroppervlak.

Op het strand duwde YunYun de levenloze tentakel van haar af. Ze werd overeind geholpen door Dilek en samen trokken ze Iris het strand op, die nauwelijks nog energie had om te lopen. Ze werd op haar rug gedraaid, terwijl een bezorgde Yun -Yun haar pols voelde.

‘Ik ben nog niet dood,’ piepte Iris.

‘Nee, en ik ook niet, dankzij jou.’ YunYun keek Dilek zijdelings aan. ‘En dankzij jou. Dank je.’

‘Ik wilde echt jouw rugzak niet kwijtraken,’ snikte Dilek en ze begon hartgrondig te huilen. ‘Het spijt me zo, YunYun!’

‘Geen tijd voor,’ zei Iris bars en ze strompelde naar de poort, die bijna weer gesloten was.

In de bioscoop werd een pauze ingelast. De kandidaten werden verzocht de zaal te verlaten. Het geroezemoes was niet van de lucht.

‘Zag je wat ze deed? Die meid is waanzinnig goed!’

‘Mr. Oz is krankzinnig! Die tentakels waren er bij ons niet, wil hij ze dood hebben?’

‘O man, ik ben zo blij dat ik niet in hun schoenen sta.’

Fiber wachtte tot iedereen de zaal verlaten had, voordat ze tegen Alex zei: ‘Wat is hij aan het doen? Wat gebeurt hier?’

‘Hij test haar. De anderen zijn niet belangrijk, hij test háár.’

‘Waarom? Wat kan zij?’

‘Ze is in elk geval vindingrijk.’

‘En moedig,’ vulde Fiber aan.

Maar Alex schudde zijn hoofd: ‘Dat is geen moed,’ zei hij, ‘dat is koppigheid. Doet dat je niet aan iemand denken?’

Fibers ogen gingen wijd open.

‘Shade?! Maar dan –’

‘Ssst!’ Alex legde een hand over Fibers mond. ‘Hou je kop! Ik weet het niet zeker, als dit bekend wordt...’

Fiber trok zijn hand weg, maar niet uit woede. Ze stond te trillen en moest zich vastgrijpen aan de stoelleuning.

‘Maar Shade is gevaarlijk! Veel gevaarlijker dan Iris.’

‘Dat zeg jij,’ antwoordde Alex. ‘Maar ze had zelfs jou te pakken in de gymzaal. Ik zeg je: ze is net zo gevaarlijk als hij.’





Indiana Jones


De drie meiden waren doodstil. Ze stonden in de hal, terwijl achter hen de deur tergend langzaam sloot. Voor hen lag een enorme trap, precies zoals in het boek van Tolkien.

Iris vermoedde dat Dilek en YunYun het niet zouden over-leven zonder haar. De vraag was zelfs of ze het met z’n drieën zouden redden.

Zonder Terry.

Ze bevonden zich in de mijn die erg leek op Moria uit The Lord of the Rings. Het was weliswaar niet exact dezelfde plek als in het boek, en haar gezelschap bestond niet uit bovenna-tuurlijke wezens maar uit twee doodsbange meisjes (drie als ze zichzelf meetelde), maar toch, voor zover ze wist was ze in Moria en kon er elk ogenblik een leger Orks of – nog erger – een Balrog verschijnen.

De poorten sloten zich definitief. Het was pikdonker. Gandalf had een staf met een edelsteen als lichtbron, zij hadden een lamp, waarvan het ultraviolette licht niet met het menselijk oog zichtbaar was. Op de tast bewoog Iris zich naar de onderste trede van de trap. Zonder te overleggen was Iris de leider geworden.

‘Ik begin wat te zien, jullie ook?’ fluisterde Dilek. Ze had niet veel meer gezegd dan ja en nee sinds de huilbui, maar ze was wel tot bedaren gekomen.

Iris schudde haar hoofd.

‘Nee, ik zie niks,’ zei ze. Ook YunYun zag niets anders dan duisternis.

‘Ik zie de wanden en de treden, het is niet veel, het zijn meer schimmen in de duisternis, maar ik zie wel wat.’

‘Dan ga jij voorop, Dilek,’ zei Iris. Ze verwachtte protest, maar Dilek stond meteen op, pakte haar bij de hand en zei: ‘Volg mij.’

Iris kwam overeind. Ze pakte YunYun bij de schouder en wachtte tot ook zij rechtop stond. Daarna pakte ze haar hand en gedrieën begonnen ze de trap te beklimmen.

Tweehonderd treden telde YunYun hardop. Net als in het boek, wist Iris. Ze had geen idee of de trap ook zo breed was

‘Volgens mij zijn we alweer bijna boven,’ opperde YunYun. ‘Eerst de glijbanen naar beneden, nu de trap naar boven.’

‘Dan gaan we straks vast weer omlaag,’ mompelde Iris, terwijl ze bijna struikelde over een tree. ‘Iets om in de gaten te houden.’

De trap leidde naar een gewelfde passage die zwak verlicht was en uitkwam in een zaal met toortsen aan de muur.

Dilek wilde de vloer op stappen, maar Iris hield haar tegen.

‘Er klopt iets niet,’ zei ze.

‘In het spel stortte de vloer in,’ zei Dilek. ‘Tenzij je op de juiste tegels stapte. Ik weet de juiste tegels.’

‘Ja, maar dit is anders, ik ken dit.’

‘Wat? Weer iets uit het boek?’ vroeg YunYun.

‘Nee, een film, volgens mij...’

‘Jij hebt toch een perfect geheugen?’ Lag het aan haar of hoorde Iris sarcasme in Dileks stem?

‘Min of meer. Ik herinner me het wel, maar door de ogen van het kind dat ik toen was. Dit heb ik gezien toen ik drie jaar was.’

‘Indiana Jones!’ gilde YunYun. ‘Eh, die eerste, Raiders of the Lost Ark!’

Iris wist het weer, de openingsscène. Ze had de film niet helemaal gezien, maar was op een avond naar beneden gekomen omdat ze een nachtmerrie had. Door de glazen ruit van de huiskamerdeur had ze tien minuten mee zitten kijken naar de film op tv.

‘Pijltjes,’ zei ze. ‘Er kwamen pijltjes uit de muur.’

‘Maar pas nadat hij het gouden beeld had gepikt,’ wist Yun -Yun.

‘Nee,’ corrigeerde Dilek haar, ‘wanneer hij op de verkeerde tegels stapte.’

‘Ik zie geen gouden beeld, jij?’ vroeg Iris.

‘Eh, nee,’ antwoordde YunYun.

‘Ik wel, helemaal achter in de zaal.’ Dilek knikte in de richting waar zij kennelijk het standbeeld van goud ontdekt had.

‘Is dat jouw superkracht? Ver zien in het donker?’

‘Nee, ik ben goed met dieren.’

‘“I hate snakes”,’ zei YunYun en Dilek schoot in de lach. Iris keek de twee vragend aan.

‘Dat komt uit de film.’

‘Oké, als Mr. Oz zich aan het script houdt, en laten we daar even van uitgaan, dan zijn we dus veilig als we op de juiste tegels staan?’

‘Ja, in elk geval tot we bij het beeld zijn.’

‘Dan komt de bal,’ voegde Dilek toe.

‘De bal?’

‘Een grote stenen bal die bijna over Indiana heen rolt.’

‘Dus, wat doen we?’ vroeg Iris.

‘Het beeld laten staan?’ suggereerde Dilek.

‘Ik ben bang dat als we verder willen, we iets moeten doen.’

‘Wat als we niets doen?’ Dilek keek Iris hoopvol aan.

‘Dan gaan we allemaal dood van de honger,’ antwoordde Iris. ‘Als we willen winnen, moeten we doorgaan.’ Ze herinnerde zich de puzzels in het virtuele Pala en die in Utrecht die haar van hot naar her hadden gestuurd. Er was geen mogelijkheid om op te geven en hier konden ze ook niet naar huis. Het spel spelen was de enige mogelijkheid.

Iris haalde de blacklightlamp uit de rugzak en rolde hem zo ver mogelijk over de vloer. Er gebeurde niets. De lamp kwam een paar meter verderop tot stilstand. Iris zette aarzelend een eerste stap op het vloeroppervlak, klaar om weg te rennen als ze bestookt werd met giftige pijltjes.

Er gebeurde niets.

Haar hart klopte in haar oren en het klonk alsof het geluid weerkaatste door de ruimte. De plek deed haar denken aan de grot waar Mr. Oz zich eerder gemanifesteerd had. Hij had een duidelijke voorkeur voor dramatische locaties geïnspireerd op klassieke boeken en films. Een gestoorde gek met grootheids-waanzin die kinderen ontvoerde om ze op te leiden tot Superheld. Als ze hier niet stond had ze het niet geloofd. En het moest niet veel gekker worden.

Dat was het moment dat de muziek startte.

Het geluid kwam uit verborgen speakers aan het plafond en Iris schrok zich het leplazarus. Ze maakte een sprong terug naar de veiligheid van de passage, waar de twee anderen gespannen naar haar verrichtingen keken.

‘Wat is dat?’ vroeg Dilek.

‘Het is de filmmuziek van Raiders of the Lost Ark,’ antwoordde YunYun.

‘Hij zit ons te treiteren,’ zei Iris, die nog stond te trillen. Ze wisten alle drie over wie ze het had. Iris had steeds meer het idee dat ze in een film figureerde. Maar dan wel eentje waarin de hoofdpersonen niet veilig waren.

Ze aarzelde niet langer en begaf zich resoluut op de vloer. Met grote passen liep ze over de gekleurde tegels naar voren.

Er gebeurde niets.

Op een altaar stond inderdaad een gouden beeld. Het altaar zelf was een stenen tafel met een lege ruimte eronder. Iris hoopte maar dat er geen spinnen woonden.

‘Jongens!’ riep ze. ‘Schiet eens op!’

Haar twee vriendinnen voegden zich bij haar door hetzelfde patroon op de vloer te volgen. Ondertussen werd de muziek spannender en bombastischer, alsof er elk moment iets stond te gebeuren.

‘En nu?’ vroeg Iris.

‘Indiana Jones had een zak met zand die hij op de plaats van het beeld zette,’ zei YunYun.

‘I know, ik heb geen zak en ik heb geen zand.’

‘Het hielp hem ook niet, de rollende bal kwam toch.’

Iris keek in het rond.

‘Enig idee waar we naartoe moeten?’

YunYun haalde de lamp tevoorschijn, die ze onderweg naar het altaar van de grond had geraapt, en bescheen de muren.

‘Daarheen?’

Een nieuwe deur tekende zich in helder zilver af tegen de muur.

‘Dus we hoeven nu alleen maar te weten waar de bal vandaan komt.’ Iris tuurde in de ruimte voorbij het altaar, het enige deel van de zaal dat in duisternis gehuld was.

‘Ik zeg daar.’

Na overleg verwijderden YunYun en Dilek zich van het altaar en gingen aan weerszijden van de inmiddels weer onzichtbaar geworden deur staan. Iris leunde over het altaar en hield haar handen rond het beeld, zonder het goud aan te raken.

Het enige wat ik nog nodig heb, is een hoed en een zweep, dacht ze en ze pakte het beeld van zijn sokkel.

De ruimte begon te rommelen alsof er een aardbeving aan de gang was. Stukken steen vlogen naar beneden, van de muur en uit het plafond. Iris ontweek de brokstukken zo veel mogelijk en fixeerde zich op de ruimte voor haar.

‘De deur is open!’ gilde Dilek.

Iris durfde even opzij te kijken. Daar waar de zilveren lijnen de contouren hadden aangegeven, schoof een deur opzij en liet een nieuwe locatie zien.

‘Ga!’ riep Iris.

‘En jij dan?’

‘Ik kom eraan! En kijk uit!’

Ze zag de twee door de opening rennen en wachtte.

Het duurde niet lang voordat er gaten vielen in de vloer, precies op de plek waar ze had gelopen als ze meteen naar de deur was gerend. Dit stuk leek weer op het spel.

Er kwam geen bal.

Iris wachtte tot het gerommel bedaard was en de laatste stukken steen de vloer hadden geraakt of in een van de gaten waren verdwenen. Gelukkig was er een ruimte onder het altaar waar ze zich kon verschuilen, anders was ze zeker geplet door een rots.

Ze speurde de vloer af, op zoek naar een manier om bij de deur te komen. Er was er wel een, maar daarvoor moest ze terug naar de ingang, over de tegels.

‘Op hoop van zegen,’ mompelde ze en ze rende zo snel als ze kon naar de overkant. Pijlen suisden achter haar langs, maar niet een kwam dichtbij genoeg om haar te raken.

Ze kwam tot stilstand voordat ze de muur raakte. Indiana Jones eat your heart out. Nu nog naar de deur zien te komen.

Langs de zijmuur was een rand overgebleven van de vloer. Onder haar gaapte de afgrond. Als deze eindigde bij het meer, dan was ze, als ze viel, dood voordat ze het water raakte.

Iris drukte zich met haar rug tegen de muur en begon zij-waarts te schuifelen. De rand was zo smal dat haar tenen uitstaken. Eén verkeerde beweging en het was exit Iris.

Een paar dagen geleden was ze nog in hongerstaking geweest en had ze er vrede mee dat ze zou sterven. Nu vocht ze voor haar leven. Ze mocht dan hoogbegaafd zijn, dat betekende niet dat ze zichzelf begreep.

Ze vroeg zich af of Mr. Oz nog meer voor haar in petto had. Misschien moest ze het omdraaien; wat zou zij doen als ze in zijn schoenen stond? (Als hij schoenen had tenminste, tot nu toe had ze alleen zijn hoofd gezien en dat was nep.)

Ze concentreerde zich en verzette weer een voet. Zo kwam ze centimeter voor centimeter dichter bij de deur.





Alleen


‘Iris!’ siste een stem. Ze keek opzij. Dilek had haar hoofd om de hoek van de deur gestoken en stak haar hand uit.

‘Waarom fluister je?’ fluisterde Iris terug. Waren ze op iets gevaarlijks gestuit?

‘Weet ik niet...’ fluisterde Dilek. ‘Heb je hulp nodig?’

Iris schatte de afstand tussen hen in; een meter of vier voordat ze de opening bereikte.

‘Straks, eerst even dit stukje wandelen.’

Onder haar voeten brokkelden steeds weer stukken steen af, maar tot nu toe niet genoeg om haar naar beneden te laten storten, gelukkig.

‘Iris!’ siste Dilek.

Iris stopte met schuifelen en keek angstig opzij.

‘Ja?’

‘Doe voorzichtig!’

‘Hou je kop! Je leidt me af!’

‘Sorry...’

Ze ging weer verder, centimeter voor centimeter, tot de afstand tot de deur nog maar een meter was en ze binnen hand-bereik van Dilek kwam.

‘Geef me je hand!’

Iris schudde wild met haar hoofd. Ze wist dat Dilek wilde helpen, maar het ging goed zoals het ging.

‘Het lukt, stap opzij.’

Mokkend stapte Dilek naar binnen, even later gevolgd door Iris.

‘Ik wilde alleen maar helpen,’ zei Dilek.

‘Ik heb geen hulp nodig,’ antwoordde Iris. ‘Kom, waar is YunYun?’

‘Er is iets gebeurd...’

Iris snelde Dilek voorbij, een gang in die uitkwam bij een kleine grot. Voor de ingang lag YunYun met een vertrokken gezicht op de grond. Iris knielde naast haar neer.

‘Wat is er?’

‘Mijn enkel.’

YunYun had haar broekspijp opgetrokken en wreef over haar been, dat er gezwollen uitzag.

‘Kun je lopen?’

‘Ik hoop het. Sorry dat ik je niet kon helpen daar.’

‘Het is oké. We zijn hier met z’n vieren gekomen, ik wil er niet als enige uit komen.’

‘Je gaat er automatisch van uit dat jij degene bent die het gaat overleven,’ sneerde Dilek.

‘Weet je, Dilek,’ antwoordde Iris bozer dan ze had verwacht, ‘dat denk ik inderdaad. Ik denk dat als er iemand een kans maakt om hieruit te komen, dat ik dat ben.’

‘Je bent niet beter dan wij!’

‘Ja, dat is ze wel...’ zei YunYun zachtjes.

‘Jij lijkt wel verliefd, het is Iris voor en Iris na, al sinds ze hier is.’ Dilek, die net als Iris gehurkt op de grond zat, keek Iris recht in de ogen.

‘Ik vertrouw je niet, je weet precies van tevoren wat er gaat gebeuren, wie zegt dat je niet onder een hoedje speelt met Mr. Oz?!’

‘Dilek!’ Nu was het YunYuns beurt om boos te worden. ‘Ze kwam hier als laatste! Ze wist niets toen ze hier binnenkwam.’

‘Hou op!’ probeerde Iris, maar ze werd meteen onderbroken door YunYun: ‘Nee, Iris, dit moet gezegd worden als Dilek –’

‘Ssst! Ik hoor iets!’

Iedereen hield de adem in. Uit de speakers kwam nog steeds muziek, elektronische nu, die meer aan een sciencefictionfilm deed denken dan aan Indiana Jones. Maar behalve de muziek hoorden ze nog iets anders: gedreun, alsof er iets heel groots aan kwam marcheren.

‘Kom!’ gilde Iris. Ze greep YunYun bij de pols en hielp haar overeind. ‘Dilek, jij de andere kant!’ beval ze. Zonder protesteren pakte Dilek het Chinese meisje bij de schouder. Gedrieën wankelden ze naar de ingang van de grot. Het ging veel te langzaam naar Iris’ zin.

Achter hen werd het gestamp harder.

‘Is het een olifant?’ vroeg YunYun angstig.

Dilek schudde haar hoofd. ‘Nee, het is niet zo groot. En de gewichtsverdeling is anders.’

‘Dieren zijn jouw expertise, toch?’ vroeg Iris.

‘Als je het zo wilt noemen. Ik heb in een dierentuin in Turkije gewerkt, dieren schijnen naar mij te luisteren. Ze noemden me Miss Doolittle.’

‘Wil je met dit beest praten?’

‘Nee, ik wil hier zo snel mogelijk weg.’

‘Let’s go.’

De deur was gesloten. Hij was van metaal en zag er een stuk futuristischer uit dan de rest van de grot. Op de deur stond een formule met cijfers en haakjes die er wiskundig uitzag.

Naast de deur bevond zich een cijfertoetsenbord.

‘Deze is duidelijk voor jou bedoeld, YunYun,’ zei Iris en ze positioneerde het Chinese meisje voor de formule.

‘Je kunt maar beter opschieten,’ maande Dilek haar. ‘We hebben geen minuut meer...’

Iris vermoedde dat ze gelijk had. Het gestamp klonk nu alsof het beest al achter hen stond. Eigenlijk wilde ze niet eens zien wat het was.

De muziek in de kamer zwol aan alsof er iemand aan de knoppen zat in een andere ruimte en meespeelde met de gebeurtenissen ondergronds.

Waarschijnlijk was dat ook zo.

‘YunYun?’

‘Ssst, ik ben aan het rekenen!’

Het gestamp stopte. Op de een of andere manier was dat nog enger dan toen ze het beest nog hoorde lopen. De muzikant-op-afstand begon op pauken te slaan. daradum! daradum!

‘Ik heb hier een slecht gevoel over,’ mompelde Iris.

‘Ja, echt?’ vroeg Dilek. Het sarcasme droop eraf.

‘YunYun? Ik ga je op de grond laten zakken, zodat Dilek en ik onze handen vrij hebben.’

Ze wachtte niet op toestemming, maar liet YunYun lang-zaam zakken.

‘Dilek?’

‘Ik ben hier.’

Samen draaiden ze zich naar de enige andere uitgang in de ruimte, de gang waar ze eerder vandaan waren gekomen.

‘Het kan niet heel groot zijn,’ probeerde Dilek Iris gerust te stellen. ‘Als het door de ingestorte zaal is gekomen, kan het niet heel groot zijn, er was nauwelijks nog plek om te lopen, dat weet je zelf.’

Iris zei niets, maar wachtte af. Ze begon te vermoeden wat Mr. Oz op hen had afgestuurd en hoe het de kamer was over-gestoken.

‘Het kwam niet over de vloer, Dilek, het kwam over het plafond...’

‘Wat bedoe... Oh shit!’

Een zwarte harige poot verscheen in de deuropening, en nog een en nog een en...

‘De spin uit het spel? Maar dat is onmogelijk! Spinnen kunnen niet zo groot worden!’

De spin kwam nu helemaal tevoorschijn.

‘YunYun!’

‘Ik heb het! Ik heb het! Help me overeind!’

Iris pakte YunYun onder haar oksels en trok haar ruw omhoog. Ze zette haar voor het toetsenbord en YunYun begon meteen te tikken. Ze voerde vier cijfers in en de deur schoof open.

‘Ren!’ schreeuwde Dilek. Toen gebeurde alles tegelijk.

Dilek snelde naar de deur en duwde daarbij Iris en de wankele YunYun opzij. Iris verloor haar evenwicht en klapte tegen de grond met YunYun boven op haar. Dilek rende de grot uit.

YunYun gilde.

‘Ssst!’ siste Iris. ‘Misschien hoort hij ons!’

Ze lagen doodstil, durfden zich niet te verroeren, YunYun durfde niet eens te kijken. Iris staarde het beest recht in de acht doffe ogen. De kop kwam dichterbij. Iris trok haar trui uit en wierp hem over de spin heen.

‘Rennen!’ gilde ze. YunYun begon ook te gillen en schoot overeind.

‘Rennen!’ herhaalde Iris. Ze gooide de deur open en wachtte tot YunYun de grot uit was. De spin worstelde nog steeds met haar trui. Iris volgde haar vriendin en sloot de deur achter zich.

‘We kunnen niet terug,’ antwoordde Iris.

‘Verder dan.’

Iris knikte. Ze liet YunYun op haar steunen, hinkend op één been. Samen begaven ze zich naar het midden van het doolhof.



‘What the fuck was dat?’ Fiber keek met evenveel verbazing naar het bioscoopscherm als de andere jongeren in de zaal.

‘Dat was een spin,’ zei Alex.

‘Ja, dat zag ik ook wel, Meneertje Vanzelfsprekend.’

‘Een van de robots van Mr. Oz? Weet ik veel.’

‘Wij hadden geen spin, niet in het echt tenminste, alleen in het spel...’

‘Wij hadden ook geen tentakels, Marthe. Mr. Oz heeft de lat hoger gelegd.’

‘Waarom?’

‘Zelfde reden waarom we allemaal moeten kijken. Als ze verliest, weet iedereen hier weer dat je je leven kunt verliezen als je tegenwerkt. Dacht je dat niemand iets gemerkt heeft van de hongerstaking? Na Shades ontsnapping en het debacle met Olina kan Mr. Oz er niet nog een mislukking bij hebben. Hij moet laten zien wie hier de baas is.’

‘Maar als ze het overleeft, Alex, wat dan? Heeft ze dan niet juist laten zien dat ze Mr. Oz aankan?’

Alex schudde zijn hoofd. ‘Ik denk het niet. Het zijn nog steeds zijn puzzels, het is nog steeds zijn test. Maar als ze het overleeft, stijgt ze zeker in aanzien bij iedereen hier.’

‘Waarom zou Mr. Oz dat willen?’

‘Dat weet ik niet. Maar ik weet zeker dat het precies gaat zoals hij dat wil. Je kent Mr. Oz, hij heeft altijd een plan in een plan in een plan.’

Van Dilek was geen spoor te bekennen. YunYun hinkte nog steeds. Ze kwamen maar langzaam vooruit. Even overwoog Iris om YunYun voor te gaan, maar het idee dat ze alleen door de gangen heen moest bezorgde haar de kriebels. YunYun was de reden dat ze doorging, zonder haar was ze al lang ingestort.

Ze sloegen de bocht om en kwamen in een andere gang terecht, die naar een driesprong leidde. Iris twijfelde.

‘Die kant,’ zei Iris.

‘Weet je het zeker?’

‘Het is hetzelfde doolhof als in de game,’ antwoordde Iris, ‘en dat ken ik uit mijn hoofd.’

‘Jij vergeet nooit iets?’ vroeg YunYun. Iris zag dat ze de pijn verbeet. Ze knikte. ‘Nee, niets.’

‘Ik vergeet soms hoe mijn moeder eruitziet,’ zei YunYun. ‘Ik heb haar geprobeerd te tekenen, maar het lukt me niet.’

‘Mis je haar?’ vroeg Iris. Het gezicht van het Chinese meisje vertrok en deze keer kwam de pijn niet van haar voet. Iris kon zich wel voor de kop slaan. Natuurlijk miste ze haar moeder, het kind was acht! Stomme koe die ze was.

‘Soms. Ik heb een tijgermoeder, dat was wel eens lastig.’

‘Een wat?’

‘Een tijgermoeder!’

‘Ik weet niet wat dat is, lieverd.’ Nu klonk Iris zelf als een moeder.

‘O. Dat zijn Chinese moeders die willen dat hun kinderen altijd overal de beste in zijn.’

‘Wat moest je doen dan?’

‘Alles! Na schooltijd had ik pianoles, wiskunde, Engels.’

‘Wauw. Is dat normaal in China?’

‘Weet ik veel, ik ben nog nooit in China geweest.’

‘Hè?’ Iris hield even stil om op adem te komen van het rennen en keek haar vriendin verbaasd aan. ‘Je bent toch Chinees?’

‘Half. Mijn vader is een Amerikaan. Mijn moeder is Chinees, maar ik ben geboren in Maine. Volgens mijn paspoort ben ik Amerikaans.’

‘Heb je broers of zussen?’

YunYun schudde haar hoofd. ‘Jij?’

‘Ik heb een broer, Justin. Hij is –’

‘Later,’ zei YunYun hijgend. ‘Kom we moeten verder.’

Ze sloegen linksaf en kwamen aan bij de zoveelste kruising.

‘Wacht even, Iris... WAAAAHH!’

Vanuit het niets kwamen acht harige poten tevoorschijn die YunYun vastgrepen en met onvoorstelbare snelheid een gang in sleepten. Voordat Iris kon reageren was YunYun in de verte verdwenen. Het enige wat Iris nog hoorde was vreselijk gegil.

‘Denk je dat ze het redt?’ vroeg Alex bezorgd.

‘Ik weet het niet, ze lijkt wel een zombie.’

Samen staarden ze naar het scherm waar Iris doelloos door het doolhof schuifelde. Marthe had gelijk, ze leek wel een zombie. Ingevallen wangen, doodsbleek, zeker in het koude licht van de ledlampen in het labyrint.

Achter hen zaten de kandidaten in hun stoelen. Praten mochten ze niet, slapen wel, en daar maakten enkelen dankbaar gebruik van. De rest zat apathisch naar de verrichtingen van Iris te kijken op het grote bioscoopscherm.

‘Kunnen we haar helpen?’ vroeg Fiber.

Alex schudde zijn hoofd. ‘Zelfs als ik zou weten hoe, Mr. Oz vermoordt ons.’

Fiber haalde haar schouders op. ‘Nou en? Dood zijn we beter af.’

Iris was inmiddels ook tot die conclusie gekomen. Wat ze ook deed, het maakte allemaal niets uit, de nachtmerrie leek gewoon door te gaan. En als ze heel eerlijk was, dan was de nachtmerrie niet eens begonnen met Mr. Oz, maar met de dood van haar vader. Voor die tijd was ze een gewoon meisje met de ongewone eigenschap dat ze alles onthield. Ze ging naar school, maakte ruzie met haar broer, ging op vakantie met haar ouders, en zat het grootste gedeelte van de dag op school of achter de computer.

Sinds de dag dat ze hoorde dat haar vader voor de trein was gesprongen, was het alsof ze in een eeuwigdurende angst-droom terecht was gekomen.

Ze zat opgesloten in een doolhof en kon twee dingen doen: vechten of vluchten.

Er was nog een derde optie: bevriezen. Russom had verteld dat sommige dieren, waaronder konijnen, bij gevaar niet vochten, niet vluchten, maar bevroren. Ze bleven stokstijf staan terwijl een roofdier of auto op ze afkwam.

Iris koos voor het laatste. Ze was op. Haar lichaam vertelde haar dat ze moest eten, maar er was geen eten. Ze verging van de dorst, maar er was geen water. De eerstvolgende kamer waarin ze terechtkwam, koos ze als laatste rustplaats. Daar zonk ze ineen tegen de muur. Ze sloot haar ogen en liet de grote boze buitenwereld voor wat hij was.

Iris sliep.





Opschudding


Iris had geen idee hoeveel tijd er gepasseerd was toen ze weer wakker werd. Ze lag nog in precies dezelfde houding als waarin ze was gaan liggen. Kreunend kwam ze overeind en voelde hoe pijnlijk haar spieren waren. Dat was niet alleen van de inspanningen van de afgelopen dagen, ook het gebrek aan eten begon haar parten te spelen.

De kamer zag er nog precies hetzelfde uit, op de reusachtige spin in de hoek na. Het beest staarde haar aan met acht bolle ogen.

‘Ben ik nu aan de beurt?’ vroeg Iris. Ze verbaasde zich over haar kalmte. Misschien kwam dat doordat ze toch geen kans maakte tegen het beest.

De spin maakte geen enkele beweging.

‘Als je me wilt hebben, moet je me komen halen. Ik vecht niet terug, ik ben er klaar mee. Kom maar. Kom maar! KOM MAAR!’

De spin kwam. Hij zette zich schrap en sprong met een boog op Iris af. Iris dook ineen en maakte een koprol onder de spin door. Ze was verbaasd over haar eigen reflexen. Was al die training toch niet voor niets geweest.

Haar ogen schoten heen en weer, op zoek naar een wapen. Niks, de ruimte was leeg. In een opwelling pakte ze een poot van de spin beet en trok eraan. De spin schudde haar van zich af alsof ze een lastige vlieg was en Iris werd tegen de muur aan geworpen. Met een doffe knal kwam ze op de grond terecht. Verdoofd bleef ze liggen.

Metaal, de poot was van metaal, net als de tentakels! Het was dus geen echte spin waar ze mee te maken had, maar een robot! Hielp dat haar? Voordat ze die gedachte kon afmaken, werd ze door een poot opgepakt en opnieuw tegen de wand gesmeten. Deze keer was de klap zo hard dat ze even een black-out kreeg.

Iris strompelde moeizaam overeind.

‘Laat me met rust!’ schreeuwde ze. Dit was nog erger dan het pak slaag dat Marthe haar gaf.

De spin haalde uit en sloeg haar in het gezicht met een metalen poot. Iris sloeg voor de derde keer tegen de grond. Ze veegde bloed uit haar ogen. Waar kwam dat bloed vandaan?

‘Het was voor je eigen bestwil,’ hoorde ze Marthe in haar hoofd zeggen. ‘Ik sloeg je in elkaar omdat je een lesje nodig had. Je geeft te snel op.’

Was dit waar Marthe haar probeerde op voor te bereiden? Was dit het? De laatste test? Ze hoorde het Marthe nog zeggen: ‘Ik probeer je leven te redden.’

Iris kwam overeind en vernauwde haar ogen.

‘Wil je een stukje van mij, Mr. Oz?’ vroeg ze aan de spin. ‘Wil je laten zien wie hier de baas is? Kom maar op, freak!’

De spin kwam aanrennen deze keer, harder dan ze voor mogelijk hield. Iris maakte een schijnbeweging naar links, waarna ze naar rechts dook. De spin knalde met een enorme dreun tegen de wand en Iris zag hoe een van de ogen verbrijzeld werd. Draden hingen los. Iris greep ze en trok er zo hard aan als ze kon voordat de spin haar van zich af wierp. Deze keer was Iris voorbereid en ze gebruikte een van de judotechnieken die Russom haar geleerd had om haar val te breken.

‘Is dat alles?’ schreeuwde ze. ‘Kom maar op!’ Ze gooide de losse draden naar de ogen van de robotspin.

Ze ging met haar rug tegen de muur staan, zodat ze niet besprongen kon worden. Ze hoopte dat het beest weer op haar af kwam rennen, maar Mr. Oz was geen ezel.

‘Ik heb alle tijd, hoor,’ zei Iris. ‘Er zit toch verder niemand op me te wachten.’ Het was bluf, uiteraard, ze stond te trillen op haar benen van de honger en de pijn, ze had ergens op haar hoofd een wond, waarvan het bloed maar in haar ogen bleef druipen. Het was een kwestie van tijd voordat ze in elkaar zou storten.

Iris probeerde iets anders. Ze zette een paar passen naar voren en riep: ‘Kom dan spinnetje, kom dan! Kom dan bij het baasje.’

De spin sprong. Iris zag hem niet meer als een dier, maar als Mr. Oz. Tegen de tijd dat het beest geland was, was Iris alweer op een andere plek. De spin was groot, maar ook log en lang niet zo snel als Iris, zeker niet in de kleine ruimte.

Aan de andere kant was de spin ook onvermoeibaar.

Iris zette een stap naar voren en wankelde. De spin aarzelde geen moment en sprong. Wanhopig maakte Iris zich zo klein mogelijk en rolde zich op, met haar benen naar zich toe getrokken. De spin landde boven op haar. Iris schopte direct omhoog, tegen de buik van de spin. Het leverde een doffe dreun op, maar had geen effect. De spin zakte door zijn poten en begon Iris te verpletteren met zijn kolossale lichaam.

‘Kom op!’ prevelde Fiber. ‘Niet opgeven. Denk aan wat ik je geleerd heb, geef niet op!’ Ze greep Alex’ hand beet. Samen keken ze naar het scherm, waarop Iris voor haar leven vocht.

Iris kreeg geen adem meer. Tientallen kilo’s metaal drukten haar tegen de grond. Het was alsof ze zich weer onder water bevond, happend naar lucht. Ze kon het niet alleen en er was niemand om haar te redden.

De spin kwam tot stilstand. Iedereen in de bioscoopzaal staarde doodstil naar het scherm. Allemaal hadden ze de test ondergaan, maar voor geen van hen was het zo erg geweest. Ja, het was zwaar, en een enkeling overleefde het niet, maar dit was bruut geweld. Iris maakte geen enkele kans.

De lichten in de zaal gingen aan.

‘Het is voorbij,’ zei Alex. ‘Ze is dood.’

‘Dit vergeef ik hem nooit,’ fluisterde Fiber. ‘Never, hoor je me?’

De kandidaten stonden een voor een op, als in een roes. Er werd nauwelijks gesproken. Een enkeling bleef zitten en staarde vol ongeloof naar het scherm, alsof hij hoopte op een wonder.

‘Hé, jongens, kijk eens!’ zei een jongetje van net twaalf jaar dat Walter heette. Hij wees naar het scherm.

Een rilling ging door de zaal, alsof alle kandidaten onbedoeld meededen aan een wave. Op het scherm kroop een bloedende Iris onder de metalen spin vandaan. In haar hand had ze een onderdeel van een motor. Iris kwam overeind en hield het stuk metaal triomfantelijk in de lucht. ‘Is dat het, Oz?’ schreeuwde ze hysterisch. ‘Is dat alles wat je hebt? Weet je wat, Oz? Jij bent de volgende! You’re next! Hahaha! HAHAHA!’

‘Ze is waanzinnig,’ stamelde Alex.

‘Ze is gestoord,’ antwoordde Fiber, ‘net als haar broer.’

Er ging een deur open. Iris strompelde naar buiten. Alles deed pijn. Er was geen plekje in haar lichaam te vinden dat ze niet voelde. Ze bloedde als een rund, maar ze leefde nog. Ze leefde.

De uitgang van het doolhof was snel gevonden. De lay-out was identiek aan die van het spel en er waren geen vallen of puzzels meer, alleen maar gangen.

Van YunYun en Dilek geen spoor. Iris hoopte maar dat ze de test (en de spin) overleefd hadden.

De grot was in het echt nog indrukwekkender dan in het spel. Stalactieten aan het plafond die vreemde schaduwen wierpen, muurstructuren die bijna buitenaards aandeden. Door de lucht zweefden lichtgevende bollen in verschillende kleuren die het geheel een sprookjesachtige sfeer gaven. Iris vermoedde dat de grot hier altijd al geweest was, en dat Mr. Oz niets anders had gedaan dan hem te gebruiken voor zijn eigen doeleinden.

Voor haar lag de berg met op de top het kasteel. De laatste loodjes.

Alex voelde de schok het eerste. De zaallichten waren weer uitgegaan en iedereen zat in zijn stoel om de verrichtingen van Iris te bekijken. Niemand was meer moe, iedereen was onder de indruk van haar doorzettingsvermogen. De sfeer was goed, er werd gelachen en soms schreeuwde iemand een aan-moediging.

De vloer begon te trillen, eerst zachtjes, alsof iemand de bioscoopzaal zachtjes heen en weer schudde, daarna harder. De stoelen zaten vastgeklonken aan de vloer, maar de kandidaten niet. Ze werden bruusk heen en weer gesmeten, alsof ze Play-mobil-poppetjes waren van een reuzenbaby. De vloer scheurde, stoelen braken doormidden, eten vloog door de lucht.

Iedereen begon te gillen.

Onder de grond waren de gevolgen nog veel erger. Iris was halverwege de berg toen deze begon te vibreren. Ze kon zich nog net vastgrijpen aan de rotswand.

‘Je maakt een grapje zeker,’ mompelde ze. ‘Is het nou nog niet genoeg? Ben ik nou nog niet klaar?!’

Alsof Mr. Oz haar antwoord wilde geven, braken de stalactieten af en kwamen als projectielen naar beneden.

‘Heeeelp!!!’ gilde Iris.

‘Wat gebeurt er?’ schreeuwde Fiber.

‘Geen idee, kom mee!’ beval Alex. Hij riep een paar Superhelden bij zich, onder wie Russom en Inderpal.

‘De eetzaal! Breng iedereen naar de eetzaal!’

Russom knikte dat hij het begrepen had en begon de boel te organiseren. Alex trok Fiber mee de bioscoopzaal uit.

‘Doet Mr. Oz dit?’ gilde Fiber. Ze kon nauwelijks boven het lawaai uit komen, alles trilde en schokte. Alex schudde zijn hoofd. ‘Het is een aardbeving, denk ik. Kom!’

Hij ging haar voor naar de controlekamer. De schermen die gewoonlijk de kalme kust van Pala lieten zien, toonden nu beelden van destructie. Palmbomen, geknakt als luciferhoutjes, stenen die door de lucht vlogen in de wind, golven die boven alles uittorenden.

Alex pakte een afstandsbediening en schakelde naar de belangrijkste nieuwszenders. Allen gaven ze hetzelfde nieuws:

‘Japan is vandaag ten oosten van Tokio getroffen door een aardbeving met een kracht van 8,9 op de schaal van Richter. Het is de grootste aardbeving ooit in Japan. Voor het hele gebied in de Grote Oceaan is een tsunami-alarm afgegeven, van Japan tot aan de Amerikaanse Westkust.’

‘Mijn god, dat zijn wij,’ zei Fiber.

‘Het schudden neemt af, volgens mij is het ergste voorbij,’ zei Alex. ‘Pala kan gelukkig wel een stootje hebben.’

‘Al die mensen, Alex, kijk!’ Ze wees naar het scherm waarop de verwoesting van Japan te zien was.

Op tv werden huizen aan de kant geschoven als domino-stenen. Sommige stonden zelfs in brand. Water verspreidde zich over de vernietigde woningen, mensen waren er niet te bekennen. Die lagen allemaal onder het puin of verdronken in het water.

‘Hoe is het bij ons?’ vroeg Fiber. Ze nam de afstandsbediening over en schakelde terug naar het strand. Een enorme vloedgolf kwam recht op de camera af. Het water sloeg over de kust en de bomen heen, en sloeg toen de camera van zijn sokkel.

Ruis.

Alex’ aandacht werd getrokken naar een ander scherm.

‘Jezus, Iris!’

Op het beeldscherm hing Iris met twee handen aan een rotspunt halverwege de berg. Onder haar stroomde de grot vol met water.

De beelden van cnn verdwenen en het gezicht van Mr. Oz verscheen.

‘WAT IS DE STATUS?’

‘De kandidaten zijn in de eetzaal. YunYun en Dilek zijn in de ziekenboeg,’ stamelde Alex. ‘Maar Iris... Ze zit nog beneden.’

‘STUUR RUSSOM OM HAAR OP TE HALEN. GA NAAR DE EETZAAL. KALMEER IEDEREEN.’

‘Nee,’ zei Alex, ‘dan is het te laat voor Iris.’

‘DOE WAT MR. OZ JE BEVEELT!’

Alex nam niet de moeite om hem antwoord te geven, maar rende de kamer uit.





Tsunami


Iris rende alsof de duivel haar op de hielen zat. Ze zag het water onder haar stijgen.

Al haar bravoure was weg. Iris was alleen nog maar bezig met overleven. Ze was niet half zo snel als normaal, ze kon niet meer. Wat ze ook deed, Mr. Oz bleef maar nieuwe gevaren haar kant op gooien, alsof ze tien levens had in plaats van één, alsof het echt allemaal een videogame was. Ze was op, ze was kapot, ze moest

(stoppen, even liggen, op adem komen)

doorgaan. Alsmaar doorgaan.

In het spel was de berg beklimmen een makkie geweest, haar avatar beklom moeiteloos de stijgende weg die zich rond de berg slingerde. In het echt verloren haar voeten continu grip en moest ze zich vastgrijpen aan de wand of aan stukken rots. De weg werd uiteindelijk zo steil dat er niets anders op zat voor Iris dan te kruipen, met het water letterlijk op haar hielen.

Ze had geen tranen meer, was murw geslagen door de puzzels, door het verlies van Terry, Dilek en YunYun, door het gevecht met de spin.

Door Justin.

Toch gaf ze niet op. Ze viel voorover op de grond, met haar gezicht in de modder, en sleepte zich naar voren, centimeter voor centimeter.

Alex probeerde zich de plattegrond van de ondergrondse test-ruimte voor de geest te halen. Als hij het goed had – maar hij twijfelde – dan correspondeerde de top van de berg met de gymzaal. Onderweg stopte hij bij de munitiekamer om explosieven, klimijzers en een touw op te halen.

De gymzaal was een ravage. Overal lag puin en zowel de muren als de vloeren waren gescheurd. Hij haalde de explosieven tevoorschijn en duwde ze in de grootste scheur. Zonder ontsteking waren de bommen onschadelijk.

Alex duwde de ontstekers in het explosief en zette de timer op 30 seconden. Daarna rende hij de gymzaal uit, de hoek om, zo snel en zo ver als hij kon. Ondertussen telde hij tot 30.

‘26, 27, 28...’

BOEM!!!

Alex maakte direct rechtsomkeert, sprong over een losge-komen stuk muur de gymzaal in. Hij remde af en keek door het net ontstane gat naar beneden de grot in.

Hij zat een meter of zestig van de berg af.

Alex haalde het touw van zijn schouder en bond één uiteinde aan het enige klimrek dat nog stond. Aan de andere kant maakte hij een lus. Zonder aarzelen zette hij één voet in de lus en sprong door het gat.

Bungeejumpen was er niets bij.

Met een rotvaart viel hij naar beneden. Met een schok kwam hij tot stilstand. Het touw kwam strak te staan. Zijn voet schoot bijna uit de lus. Snel zette hij zijn andere voet ernaast.

Het touw slingerde heen en weer en Alex begon mee te bewegen net zoals hij dat als kind deed op de schommel. Er viel puin en stenen naar beneden, die zijn gezicht en lichaam schampten.

‘Iris!’ gilde hij. ‘Iris!’

Hij zag haar liggen. Op de weg op de berg, met haar voeten in het water.

‘Iris!’ riep hij nog harder.

Iris keek op toen ze haar naam hoorde. Verdwaasd keek ze om zich heen, maar ze zag niemand.

‘Omhoog!’ riep de stem. ‘Kijk omhoog!’

Alex hing als een jonge James Bond aan een touw.

‘Ren naar het kasteel!’ gilde hij.

Iris kwam overeind, zwijgzaam en met natte voeten. Ze strompelde omhoog, legde meter voor meter af als een zombie, aangemoedigd door de stem uit de verte. Om haar heen raasde het water, dat meer lawaai maakte dan een schoolplein vol kinderen. Gelukkig voor haar steeg het minder snel nu en kon ze het wassende water net voor blijven.

‘Ga naar de klif!’ Zijn stem kwam nauwelijks boven het geraas van het water uit, maar Iris had het gehoord. Ze beklom het laatste stukje van de berg en begaf zich naar de rand die zich het dichtst bij Alex bevond.

Alex gaf zichzelf steeds een grotere zwieper, waardoor hij telkens weer enkele centimeters dichter bij de rand kwam. Maar hoe hard hij ook ging, hij kwam nog steeds een paar meter tekort.

‘Je moet springen!’ gilde hij.

‘Absoluut niet!’ gilde Iris.

‘Je hebt geen keus!’ schreeuwde Alex. Hij wees naar het aanstormende water. Iris keek verwilderd om zich heen. Het water was slechts een meter van de top verwijderd. Ze had hooguit een minuut voordat het haar bereikte.

Alex zwierde ondertussen heen en weer en gilde elke keer als hij bij haar in de buurt kwam dat ze moest springen. Ze schatte de afstand in. Ruim twee meter wanneer hij vlak voor haar was. Normaal gesproken was twee meter geen probleem met een fikse aanloop, maar nu? Ze was dodelijk vermoeid en kon nauwelijks voor zich uit kijken. En hoe time je zoiets?

‘Iris, alsjeblieft,’ smeekte Alex. ‘Ik weet niet hoelang ik dit nog volhoud!’

Iris draaide zich om en liep weg van de rand.

‘Iris! Kom op, Iris, spring!’

Ze liep een meter of tien van de rand weg en draaide zich daar om. Uitdrukkingsloos keek ze naar Alex en calculeerde de afstand.

Ze had maar één kans.

Ze wachtte tot hij weer van haar af bewoog en telde toen tot drie. Bij drie zette ze het op een rennen.

Vijf meter voor de rand zwaaide Alex weer haar kant op. Te vroeg! Remmen was echter geen optie. In een fractie van een seconde besloot ze extra vaart te maken. Ze stuurde al haar energie naar haar benen en legde de laatste meters in recordtijd af.

Ze sprong.

Even zweefde ze door de lucht, met onder haar het brie-sende water.

Daarna vonden haar handen Alex’ benen. Ze klampte zich uit alle macht aan hem vast. Alex stak zijn handen uit en pakte haar polsen. Pas toen durfde ze één hand los te maken. Alex trok haar een stukje omhoog en zette haar vrije hand op zijn broekriem. Daarna was haar andere hand aan de beurt.

Het laatste stuk kon Iris zelf. Ze zette een voet bij Alex in de lus en sloeg haar armen om zijn hals. Angstvallig drukte ze zich tegen hem aan.

‘Volgende date gaan we gewoon naar de bioscoop, oké,’ zei Alex hijgend. Iris had geen puf meer om te antwoorden. Ze wilde alleen nog maar slapen.





Level 3


‘Heb je lekker geslapen?’

Iris deed haar ogen open en keek naar het inmiddels wel-bekende plafond van de ziekenboeg.

‘Ik ben hier.’

Iris draaide haar hoofd opzij en zag YunYun in het bed naast haar liggen.

‘Hallo,’ zei het meisje lief. ‘Welkom terug.’

Iris zei niets.

‘Gaat het?’

Iris schudde haar hoofd. Ze pinkte een traan weg.

YunYun kroop uit haar bed, pakte de paal met haar infuus beet en reed naar het bed van haar vriendin.

‘Schuif eens een stukje op.’

Iris deed wat haar gevraagd werd. YunYun ging naast haar liggen en sloeg haar armen om Iris heen.

Ze zeiden een hele tijd niets.

Iris werd level 3, net als YunYun en Dilek. Terry werd begraven als een gestorven oorlogsheld. De lessen gingen door, taal, wiskunde, gevechtskunst. De samenstelling van de groep veranderde, vakken waar de kandidaten echt niet goed in waren hoefden ze na de basiscursus niet meer te volgen. Talenten werden verder ontwikkeld.

Het complex was zwaar beschadigd door de aardbeving en de tsunami, maar het was niets vergeleken met de schade in Japan. Elke avond zaten de kandidaten en Superhelden in de bioscoopzaal en keken naar de puinhopen aan de oostkust. Ze zagen hoe Japanners in beschermende pakken in de kerncentrales hun leven op het spel zetten om de zwaarbeschadigde kernreactoren af te koelen.

‘Dat zijn de echte superhelden,’ zei Iris verbitterd tegen YunYun. ‘Niet wij met onze mooie uniformen en eeuwigdurende training.’

Iris had haar verzet opgegeven. In plaats daarvan stortte ze zich op haar lessen. Ze leerde vloeiend Engels, Frans en Spaans spreken en kon zich redden in het Italiaans. Ze hielp niet meer in de keuken, maar metselde en schilderde muren.

Alex en Marthe zag ze zelden. Hoewel ze een level omhooggegaan was, mocht ze officieel nog steeds niet met hen praten. Ze hoopte steeds dat Alex háár zou aanspreken of – nog beter – weer mee naar boven zou nemen, maar het leek wel alsof ze niet meer voor hem bestond. Haar hoofd vertelde haar dat ze zich geen zorgen moest maken, dat hij Mr. Oz niets wilde laten weten van hun ontsnappingsplannen, maar de vlinders in haar buik voelden zich in de steek gelaten.

Er kwamen nieuwe kandidaten binnen. Wezenloos en als bange haasjes werden ze aan tafel 1 geplaatst. Iedereen negeerde hen, behalve Iris.

Elke ochtend kwam ze even naast hen zitten, om ze te begroeten en om vragen te beantwoorden.

Niemand hield haar tegen.



‘Ze verandert in een leider,’ zei de dokter.

‘JA, DAT ZIE JE GOED.’

‘De kandidaten kijken tegen haar op. Denk je dat ze al zover is?’

‘NOG NIET.’

Er werd geklopt. De deur ging open en Alex kwam binnen. Hij was buiten adem.

‘Mr. Oz, we hebben hem gevonden! Shade, hij is in Texas.’

‘EINDELIJK. BRENG HEM HIER.’

‘Ja, meneer,’ antwoordde Alex.

‘ALEX?’

Alex keek Mr. Oz vragend aan.

‘NEEM IRIS MEE.’



In de eetzaal stond Alex achter Iris in de rij voor de lopende band waar ze hun vuile borden en glazen op moesten zetten.

‘Hi,’ zei Alex.

Iris trok haar wenkbrauwen op, Alex had in geen weken met haar gesproken. De vlinders in haar buik roerden zich. Iris maande ze tot rust.

‘Alles goed?’ vroeg hij.

‘Niet alles, wel veel,’ antwoordde Iris wantrouwend. ‘Wat moet je?’

‘Deze heb je laten vallen.’ Alex overhandigde haar een servetje. Net toen ze wilde zeggen dat het niet van haar was, voelde ze de puntjes. ‘Middernacht. Buiten.’ stond er in braille in geprikt. Iris verfrommelde het papiertje en gooide het in de prullenbak.

‘Thanks.’

‘Yeah.’

En weg was hij.

Om twaalf uur zat ze klaar. Deze keer liet Alex zich niet over-vallen. Zonder wat te zeggen nam hij haar mee door de gangen die Iris inmiddels ook op haar duimpje kende. Iris had geleerd hoe ze haar lichaam in bedwang moest houden, maar desondanks beefde ze als het spreekwoordelijke rietje. Ze had alle gedachten aan buiten weggedrukt en was bang dat als ze er nu weer kwam, ze het daarna erger zou missen dan ooit.

Buiten op het strand werden ze opgewacht door Marthe, die op een omgevallen boom zat.

‘Wie houdt de camera’s in de gaten?’ vroeg Iris.

‘Software. Maak je geen zorgen, niemand die ons ziet,’ zei Fiber.

Iris knikte.

‘Wat is er zo belangrijk?’

‘Een missie,’ zei Alex. ‘Je eerste.’

‘Pikken we iemand op?’

‘Ja,’ zei Fiber, ‘maar niet zomaar iemand.’

‘Wat bedoel je?’

‘De jongen die we gaan ophalen... Hij is geen kandidaat. Hij was een Superheld.’

‘Was?’

‘Hij ontsnapte. Hij is de enige die ooit levend van het eiland is gekomen.’

‘En hij is fokking gestoord,’ zei Fiber.

‘Shade,’ zei Iris.

Alex knikte. ‘Je hebt van hem gehoord?’

‘Iedereen heeft het over hem,’ zei Iris, ‘al heeft bijna niemand hem ooit gezien. Hij is degene die hier wegkwam.’

‘En nu hebben we hem gevonden, in Texas.’

‘Is dit een officiële missie?’ vroeg Iris.

Alex knikte.

‘Waarom dan hier afspreken? Niet dat ik de wind en het zand niet waardeer, maar, ik bedoel, dit had je me toch ook beneden kunnen vertellen?’

Alex schudde zijn hoofd. ‘Voor iemand die zo slim is, kun je soms heel dom zijn.’

‘Vertel mij wat,’ zei Iris, ‘maar wat bedoel je?’

‘Iris, jij kent Shade als geen ander.’

Iris voelde zich onwel worden en zakte in elkaar. De cel, de link die hij haar stuurde, de mythische verhalen die over hem de ronde deden.

‘Justin? Shade is Justin?’

Alex knikte opnieuw.

‘We doopten hem Shade omdat hij altijd in de schaduw bleef. Hij deed de training, vloog door de levels heen en werd heel snel een Superheld. Maar hij hield zich op de vlakte, zocht geen contact.’

‘Nee,’ corrigeerde Fiber hem, ‘we noemden hem Shade omdat hij een schaduw wás! Een nachtmerrie met zijn buien en zijn woedeuitbarstingen.’

‘Fiber is geen fan van hem,’ zei Alex.

‘Hoe weet je dat hij niet dood is?’ vroeg Iris.

‘Hij stuurt berichtjes naar Mr. Oz.’

‘Wat voor berichtjes?’

‘Dat hij hem zal doden.’

Dat klonk als haar broer.

‘Hoelang geleden is hij verdwenen?’

‘Een paar weken voordat jij kwam. Nadat Mr. Oz je hierheen lokte met de beelden van zijn opsluiting.’

Flitsen van het cruiseschip, de onderzeeboot en haar moeder kwamen voorbij.

‘Waarom heb je mij niets verteld? Je wist toch dat ik me zorgen over hem maakte?’ Ze keek beschuldigend van Alex naar Fiber.

‘I-ik wist het niet,’ hakkelde Fiber. ‘Ik wist niet dat hij jouw broer was totdat Alex het mij vertelde.’

Alex zei: ‘Niemand wist waar hij was. Ik wilde het je pas vertellen als we hem hadden gevonden.’

‘Hij heeft de chip onklaar gemaakt,’ zei Fiber.

‘Wat voor chip?’ vroeg Iris. Fiber boog zich naar haar toe en duwde haar lange zwartgeverfde haar opzij. Ze wees naar een dikke bobbel onder haar huid.

‘Iedereen die op missie wordt gestuurd, krijgt een chip. Zo kan Mr. Oz zien waar je bent.’

Iris trok haar wenkbrauwen op.

‘Een zender?’

‘Een zender, maar dat niet alleen,’ zei Alex. ‘Er zit ook vergif in. Eén commando van Mr. Oz en...’ Hij haalde zijn hand voor zijn keel langs.

‘Wat wil je dat ik doe?’

‘Dit is onze kans!’ Alex klonk enthousiaster dan ze hem tot nu toe gezien had. ‘Als we hem oppakken, vragen we hoe hij het gedaan heeft, hoe hij zijn chip eruit heeft gekregen!’

‘Dan kunnen wij ook onze chips verwijderen en kunnen we ervandoor,’ vulde Fiber aan.

‘Zou hij niet denken dat wij bij Mr. Oz horen?’ vroeg Iris zich hardop af. ‘Denk je dat hij het ons wil vertellen?’

‘Ons misschien niet, maar jou wel.’

‘Hmm.’ De gedachte haar broer weer te zien vervulde haar met hoop én vrees.



Iris had zich even afgezonderd, om het nieuws tot zich door te laten dringen. Justin leefde. En dat niet alleen, hij was een Superheld, een ontsnapte Superheld. En nu ging ze hem terugzien.

Ze nam de ravage in zich op. Bomen lagen als mikadostokjes over elkaar heen. Gelukkig woonde iedereen hier onder de grond en waren er geen doden gevallen, alleen een paar gewonden. Ze moest denken aan de kussen die ze hier uitge-wisseld had met Alex. Zou het bij die twee kussen blijven? Zouden ze elkaar nog zien als ze hier weg waren?

Ze wandelde terug naar Alex en Marthe, die met hun blote voeten in het zand zaten, en ging naast hen zitten.

‘Dus wat doen we nu?’ vroeg ze uiteindelijk.

‘Justin is in Texas, met een meisje, in een motel. Een lokale privédetective houdt hem in de gaten. Morgen vliegen we met z’n drieën naar Dallas.’

‘We komen hier dus nooit meer terug?’ Iris keek om zich heen. Dit was de enige plek op Pala die ze zou missen.

‘Als je Justin kunt overhalen om zijn geheim te delen.’

‘Ik wil dat YunYun meegaat,’ zei Iris.

Alex schudde zijn hoofd. ‘Onmogelijk. Ze past niet in de helikopter. En ik krijg haar niet ongezien mee.’

‘Dan ga ik niet.’

‘Iris.’ Fiber keek haar doordringend aan. ‘We laten ze niet stikken.’

‘Wat bedoel je?’

‘Wat ik zeg: we laten ze niet stikken.’

‘Wat Fiber bedoelt,’ zei Alex, ‘is dat we iedereen hier vandaan willen hebben. We geven het niet op. We geven de rest niet op.’

‘Oz moet dood,’ zei Iris stellig.

‘We zullen zien. Maar we laten ze niet in de steek.’

‘Oké,’ zei ze uiteindelijk, ‘ik doe mee.’





III


JUSTIN





Dallas


Deze keer kwam de bestelbus uit Texas. Alex zette met een laatste schroef het nummerbord muurvast. Het busje was een van de vele die Mr. Oz over de Verenigde Staten verspreid had, en stond in een gehuurde garage vlak bij het motel waar ze gisteravond waren gearriveerd. Een taxi had hen ernaartoe gebracht, en Alex had twee kamers gehuurd, een voor de dames en een voor zichzelf. Met z’n drieën in één bed had hij niet voor durven stellen.

Alex ruimde het gereedschap op en waste zijn handen. Tijd voor Fiber om haar spullen te testen. Alex was niet onbekend met computers, maar aan de apparatuur in de bus durfde hij niet te zitten.

Hij nam plaats op de bestuurdersstoel – voor zijn gevoel nog steeds aan de verkeerde kant – en startte de bus. De ga-ragedeur opende automatisch.

Het was al vroeg druk in Dallas. De vierbaanswegen werden bevolkt door alle merken auto’s, zolang ze maar groot waren. Het aantal mannen zonder hoed was op de vingers van twee handen te tellen. Het was niet alleen het cowboycliché, wist Alex, Texas was gewoon ook erg heet en een hoed was bijna noodzakelijk.

Hij parkeerde de bus voor het motel en toeterde twee keer. Net als de meeste motels in Amerika bestond dit uit een serie appartementen naast elkaar met voor elke deur een parkeer-plaats.

Iris stak haar hoofd om de hoek van de deur en lachte breed toen ze hem zag. Haar rode haar – dat op Pala continu in een staart gebonden was – hing los en was nog nat van het douchen. Haar sproetjes leken te dansen op haar gezicht. Ze stapte naar buiten en Alex hapte naar adem.

Ze droeg een eenvoudige bloemetjesjurk en was adembe-nemend mooi. Haar blote voeten staken in een stel slippers en ze lachte.

‘Je ziet er gelukkig uit,’ zei hij terwijl hij uitstapte.

‘Ik bén gelukkig!’ Ze glimlachte. ‘Eindelijk van dat stomme eiland af.’

‘Marthe ook klaar?’

‘Je weet niet hoe,’ antwoordde Iris cryptisch.

Alex volgde haar naar binnen. De kamer was het spiegelbeeld van de zijne: een breed bed waarop verkreukelde lakens lagen, twee nachtkastjes en een tv. Op het bed stond een koffer.

‘Waar is ze?’

‘Ik ben hier,’ klonk een verlegen stem en Fiber stapte de badkamer uit.

Ze was nog steeds een goth, gelukkig maar. Maar verder was de metamorfose compleet. In plaats van een zwarte spijkerbroek droeg Fiber nu een kort zwart jurkje, subtielere make-up en een paar mooie praktische schoenen. Maar het meest opvallende was haar kapsel.

‘Je hebt kort haar!’ zei Alex.

‘Vind je het mooi?’

‘Stoer! Waar heb je zo snel een kapper gevonden?’

Fiber wees met haar duim naar Iris. ‘Ze zag een programma op tv...’

‘Laat me raden, ze hoefde maar één keer te kijken en ze kon het nadoen?’

Fiber knikte.

‘Hé,’ zei Iris, ‘ik ben net zo verbaasd als jullie, dit is ook nieuw voor mij.’

‘Mr. Oz zei al die tijd al dat je speciaal was, maar ik snap nu pas wat hij bedoelde,’ zei Fiber. ‘We moeten je Copycat noemen.’

Iris pakte een spijkerjasje uit de koffer en trok het aan. Ze verwisselde haar slippers voor rode All Stars. ‘Terry leerde me hoe een motor in elkaar zit. Toen ik onder de Oz-spin lag, wist ik precies wat ik moest doen, alsof hij naast me stond en het uitlegde.’

‘In theorie is er dus niets wat jij niet kan,’ zei Alex bedachtzaam. ‘Zolang er maar iemand is die het je kan leren.’

‘We zullen zien. Zit hij er nog?’

‘Hij’, dat was Justin en ja, hij zat er nog. Alex had vanmorgen vroeg contact gehad met de detective die voor zijn motel in een geparkeerde auto zat.

‘Yep, zijn jullie klaar?’

Iris zette nog gauw de cowboyhoed op die ze gisteravond op het vliegveld had gekocht. Fiber trok een leren jas aan.

‘Als jij ook zover bent.’

Het motel van Justin bevond zich aan de andere kant van Dallas, een uurtje rijden vanaf het hunne. Iris genoot van de tocht, de zon, de wind en van haar kleren. Het was heerlijk om eindelijk weer eens uit uniform te zijn.

‘Grappig eigenlijk,’ zei ze tegen Alex. ‘In de strips trekken superhelden hun uniform aan als ze op pad gaan, wij trekken het juist uit.’

Alex grijnsde, maar zei niks. Hij had alle aandacht nodig voor de weg, het beeld van Iris die haar uniform uittrok kon hij nu niet gebruiken.

Af en toe ging haar hand naar haar nek, waar nu een chip in zat. De dag nadat ze op het strand waren geweest, was het haar beurt. Voor de zoveelste keer moest ze naar de ziekenboeg. De ingreep was kort en pijnlijk. Ze kreeg een instrument tegen haar nek, wat een kruising leek tussen een pistool en een apparaat waarmee je gaatjes in iemands oren schiet. Een puf als van een luchtdrukpistool, een korte, hevige pijn en het was gebeurd.

Marthe zat tussen haar en Alex in de bus. Iris had gehoopt even alleen met hem te zijn, maar Marthe was met geen mogelijkheid achterin te krijgen. Zou ze iets vermoeden? Viel er iets te vermoeden? Sinds de kus op het strand had Alex geen avances meer gemaakt.

Het motel was vervallen en goedkoop. Hierbij vergeleken was hun – toch ook niet al te moderne – verblijf een driesterrenhotel.

‘Ben je er klaar voor?’ vroeg Alex. Iris knikte. Of ze het nu was of niet, dit was het.

Alex stapte als eerste uit en maakte het portier voor Iris van de buitenkant open. ‘Sorry, kinderslot,’ zei hij.

‘Waar is onze contactpersoon,’ vroeg Fiber, ‘de detective?’

Alex knikte in de richting van een blauwe Sedan. ‘Wacht hier.’ Hij liep op zijn gemak naar de auto toe, terwijl de twee meiden uit het zicht van het motel gingen staan.

‘Hebben jullie gezoend?’ vroeg Fiber plotseling. Iris liep rood aan. ‘Oké, zeg maar niks, ik zie het al.’

‘Jij ook?’ vroeg Iris beschaamd.

Fiber schudde haar hoofd. ‘Ik wilde niet.’

‘Waarom niet? Je vindt hem toch leuk?’

‘Daarom juist. Hij wil alleen maar neuken.’

‘Marthe! Je bent zo grof!’

‘Sorry, hoor, maar het is toch zo...’

Alex kwam op zijn gemak aanlopen, zijn blonde lokken wapperden in de wind. Op het eiland was geen ruimte voor romantiek, één dag hierbuiten en Iris voelde zich menselijker dan in maanden.

‘En?’ vroeg ze snel.

‘Justin zit er nog steeds. Wat is er met jullie?’

‘Niks!’ zeiden Fiber en Iris tegelijk.

‘Hmm. Kom, Iris, jouw beurt. Zorg dat je hem krijgt waar we hem willen hebben.’

Met bonkend hart wandelde Iris op de deur af. Ze was nerveuzer dan ze had verwacht. Ze had Justin meer dan een jaar niet gezien en de laatste paar ontmoetingen waren niet erg prettig geweest. Hij was steeds radicaler geworden; haar leuke broer, met wie ze naar de film ging en op vakantie naar Zuid-Frankrijk, was langzaam naar de achtergrond verdwenen.

De oude Justin, die miste ze enorm. Haar speelkameraadje, de jongen die haar games had leren waarderen, die niet alleen haar geduld op de proef stelde, maar haar ook intellectueel uitdaagde.

Ze klopte op de deur. Alsof ze verwacht werd, ging de moteldeur direct open. Maar in plaats van Justin, stond er een donker meisje in de deuropening. Ze was een kop kleiner dan Iris en had helblauwe ogen. Haar nek vertoonde een fors litteken, zo te zien van een recente wond.

‘Ben jij Iris?’ vroeg ze bars.

Iris knikte.

‘Mijn naam is Olina, we verwachtten je al, kom binnen.’





Shade


Justin zat op de rand van het bed. Hij was langer dan ze zich herinnerde. Het lange haar en de ringbaard maakten hem oud, alsof hij dertig was in plaats van achttien.

‘Hallo zusje,’ zei hij zacht.

Ze wilde op hem afrennen, hem omhelzen, maar ze durfde niet. Er was hier iets aan de hand en ze moest er eerst achter komen wat dat was.

‘Je wist dat ik kwam?’

‘Het was de bedoeling dat je hier zou komen.’

‘Je gebruikte een creditcard met je naam erop,’ zei ze.

Justin knikte. ‘Het was tijd dat we elkaar spraken.’

‘Dus het was geen stommiteit?’ Toen Alex haar vertelde hoe ze Justin gevonden hadden, had ze erom gelachen. Typisch iets voor Justin om al die tijd ongezien te blijven en dan ineens zoiets te doen.

Haar broer schudde zijn hoofd. ‘Zo stom ben ik niet.’

‘Je hebt anders behoorlijk rare dingen gedaan, de laatste jaren.’

‘Ik weet het. Het spijt me.’ Hij kwam eindelijk overeind en liep op haar af. Hij sloeg zijn armen om haar heen en gaf haar een knuffel.

‘Het spijt me,’ fluisterde hij. Zijn stem was dieper geworden, zwaarder.

‘Het is oké,’ zei Iris. ‘Kom, we gaan naar huis. Er staat een bus op je te wachten.’

‘Ik kan niet naar huis.’

‘Wat bedoel je?’ Iris liet hem los. ‘De chip?’

‘De chip is uit.’

‘Eruit? Hoe heb je dat gedaan?’ Ze keerde zich van haar broer af en staarde naar de nek van het meisje dat zich Olina noemde. ‘Toch niet zo, hoop ik?’

‘Nee, dat heb ik zelf gedaan,’ zei het meisje. ‘Ik heb het bijna niet overleefd. Als Justin me niet gevonden had...’

‘En mijn chip is er niet uit gehaald,’ antwoordde haar broer. ‘Hij staat uit, ik heb hem uitgeschakeld.’

Iris bestudeerde de hals van haar broer. Ze stak haar hand uit. ‘Mag ik?’

Justin knikte.

Ze voelde waar de bekende knobbel zat.

‘Hij is niet weg?’

Justin schudde zijn hoofd. ‘Nee, maar hij geeft ook geen signaal meer af. En geen vergif.’

‘Stoer. Kun je dat ook bij mij doen?’

‘Ga even zitten, Iris.’

Het was de eerste keer dat hij haar naam noemde.

‘Ik blijf liever staan.’

‘Wat jij wilt.’ Zelf bleef hij ook staan. Dat heeft vast iets met psychologie te maken, dacht Iris, anders torende zij boven hem uit. Hij liep naar het raam en keek door een spleetje van de gordijnen.

‘Wie heb je bij je? Alex?’

‘En Marthe.’

‘Fiber.’

‘Ze noemen je Shade. De Schaduw.’

‘Dat is wat ik daar was, een schaduw. Een schaduw van mijzelf.’

‘Waarom?’

‘Waarom denk je?’ Ze hoorde voor het eerst iets van emotie in zijn stem. ‘Omdat ze mij er tegen mijn zin vasthielden, me trainden tot “Superheld”, of ik dat nou wilde of niet, allemaal voor een megalomane man met een missie.’

‘Je hebt hem ontmoet?’

‘Mr. Oz? Ja, niet dat zwevende hoofd, de echte.’

‘Wat is het voor iemand?’

‘Dat wil je niet weten.’

‘Justin,’ ze smeekte bijna. ‘Het is voorbij. Ik weet wat je hebt meegemaakt, je wilt niet weten wat ze met mij hebben gedaan, maar we zijn er weg. De chip...’ Ze raakte haar huid aan. ‘Wat je ook met de chip gedaan hebt, doe het bij mij, doe het bij Marthe en Alex.’

Justin draaide zich van het raam weg en schudde zijn hoofd.

‘Het spijt me, zusje, ik kan het niet.’

‘Kan het niet of wil het niet?’

‘Hoeveel kandidaten zijn er nu op Pala, Iris?’

Gefrustreerd haalde Iris zich de eetzaal voor haar geest. ‘Een paar honderd, hoezo?’

‘Mr. Oz heeft plannen, Iris. Als die plannen doorgaan... Het einde van de wereld, als hij zijn zin krijgt dan is dat het einde van de wereld.’

‘We willen hem stoppen,’ zei Olina, die zich tot nu toe afzijdig had gehouden. ‘We willen hem stoppen en we hebben iemand nodig die van binnenuit opereert.

‘Je wilt dat ik terugga?!’

Iris deinsde achteruit, in de richting van de deur.

‘We willen dat je teruggaat als spion, Iris,’ zei Olina. ‘Onze contactpersoon op Pala. Om erachter te komen wat hij precies van plan is en wanneer. We hebben je nodig.’

‘Ik ga nooit meer terug, hoor je dat, nooit. Wij willen Mr. Oz ook kwijt, de anderen bevrijden, maar vanaf de wal! Ik ga niet terug.’

‘Dan ga je dood,’ zei Olina droog. ‘Het vergif in de chip zal je doden. Tenzij je net als ik het mes erin zet, maar ik geef je weinig kans om dat te overleven.’

Iris negeerde Olina en wendde zich direct tot haar broer: ‘Jij laat mij liever doodgaan dan dat je mij mijn vrijheid geeft?

Je bent nog erger dan Mr. Oz!’

‘Iemand moet hem stoppen, zusje,’ antwoordde Justin.

‘En dat ben ik? Waarom ik? Waarom jij?’

‘Er is niemand anders...’

‘Dan vind je maar iemand anders! Ik Ga Het Niet Doen!’

‘Het spijt me.’

‘Wat spijt je?’

‘Dit spijt me.’

Hij stak zijn hand uit en deed het licht uit.

Alex trommelde ongeduldig met zijn handen op het stuur.

‘Wil je daarmee ophouden, ik word fokking zenuwachtig van je.’

‘Het duurt veel te lang, Marthe. Ze is al drie kwartier binnen!’

‘Ze heeft hem meer dan een jaar niet gezien.’

‘Het klopt niet!’

‘Nee, je hebt gelijk, het klopt niet.’

Hij keerde zich naar zijn metgezel. ‘Wat doen we? Kloppen we aan?’

‘Ik ga wel even kijken.’

Fiber liet zich uit de buscabine glijden en liep met een boogje naar het appartement van Justin. De gordijnen stonden op een kiertje. Fiber ging op haar hurken zitten en haalde haar telefoon tevoorschijn. Ze zette hem op camera, hief haar hand een seconde omhoog en drukte af. Voordat iemand haar mobieltje had kunnen zien, had ze haar hand alweer laten zakken.

Het duurde even voordat de camera het beeld had omgezet. Fiber staarde naar de foto.

‘Alex? Alex!’ Ze kwam overeind en stormde naar de deur, die dicht was, maar niet op slot. Ze gooide hem open en rende naar binnen, naar het slappe lichaam van Iris.

‘Wat is er? Wat... Iris!’

Alex nam naast Fiber plaats. Die voelde Iris’ pols.

‘En?’

‘Bewusteloos, verdoofd waarschijnlijk. Niets ernstigs.’

Alex speurde de kamer af.

‘Waar zijn ze gebleven?’

Fiber wees naar het raam aan de achterkant dat half open-stond en een straaltje zonlicht binnenliet.

‘Wat zijn wij ongelofelijk stom, zeg!’

‘Wat doen we nu?’

‘Wat denk je?’

‘We gaan terug?’

‘Hebben we een keus?’

Alex schudde zijn hoofd. ‘We gaan terug, bloody hell!’





Pala


De terugreis duurde alles bij elkaar een dag. Niemand zei veel. Iris was onderweg naar hun eigen motel bijgekomen, maar wilde nauwelijks meer vertellen dan dat Justin had geweigerd mee te werken.

‘Hij had een meisje bij zich, Olina,’ zei ze.

Alex verloor bijna de macht over het stuur.

‘Wat zeg je?’

‘Olina, donker meisje, blauwe ogen. Ze sliepen in hetzelfde bed, misschien zijn vriendin?’

Alex keek Fiber met grote ogen aan.

‘Ze leeft nog, de fokking bitch,’ zei Fiber bewonderend.

‘Je kent haar?’

‘Ze was een kandidaat.’

‘Dus er ontsnappen vaker kinderen?’

‘Tot nu toe twee,’ zei Fiber, ‘zij en die klotebroer van je. Wat wilde hij?’

‘Ik weet het niet.’

Alex bracht de bus terug naar de garage en belde een taxi die hen naar Dallas Airport reed. Hij had een retourvlucht geboekt, zodat Mr. Oz geen vermoedens zou hebben, maar hij had niet gedacht dat ze de tickets ook gingen gebruiken.

Het laatste stuk vlogen ze met de helikopter, die Alex zelf bestuurde.

Op Pala werden ze een voor een ondervraagd door Mr. Oz. Alex was na Fiber aan de beurt. Hij werd binnengelaten door de dokter, die sinds de aardbeving niet meer van zijn zijde was geweken. Het aquarium was gelukkig niet beschadigd.

‘JE HEBT SHADE NIET GEZIEN?’ begon Mr. Oz, nog voordat Alex iets kon zeggen.

‘Nee, meneer, toen ik de motelkamer binnenkwam, waren ze al weg.’

‘JE BENT ER ZEKER VAN DAT OLINA BIJ HEM WAS?’

‘De beschrijving klopt, meneer. Iris had nog nooit van haar gehoord, dus ik zou niet weten hoe –’

‘IRIS. SHADE MOET HAAR EEN BOODSCHAP HEBBEN GEGEVEN.’

‘Dat denk ik ook. We hebben haar gefouilleerd, ze had niets bij zich.’

‘GOED, WE WACHTEN TOT SHADE ZIJN VOLGENDE ZET DOET. JE KUNT GAAN, ALEX.’

‘Ja, meneer.’ Alex kon zijn opluchting niet verbergen. Hij had verwacht dat hij een enorme uitbrander zou krijgen.

‘HOUD EEN OOGJE OP IRIS, ALEX.’

‘Ja, meneer. Dat zal ik doen.’

Hij draaide zich om en liep weg.

‘ZOON?’

Alex verstarde. Zo noemde zijn vader hem zelden.

‘Ja, pa?’ stotterde hij.

‘JE HEBT HET GOED GEDAAN.’

Alex liep via de smaragden zaal terug naar Iris. Ze was nog geen Superheld en kreeg de echte Mr. Oz pas te zien als ze level 5 was. De ledlampjes waren al aan, de hallucinerende dampen mochten vandaag achterwege blijven. Alex zette het speciale effect aan dat zorgde voor het zwevende hoofd. Hoewel hij precies wist hoe het gemaakt werd, kreeg hij er nog steeds de rillingen van.

Iris zat op een bankje te wachten voor de deur. Ze veerde op toen Alex de zaal uit kwam.

‘Je hebt geluk, hij is in een goeie bui,’ zei Alex. ‘Jij mag.’

Iris knikte en stond op. Alex hield de deur voor haar open. Ze liep aarzelend de groene zaal in, terwijl Alex achter haar de deur sloot. In de verte draaide Mr. Oz dramatisch zijn zwevende hoofd.

‘WELKOM, IRIS.’

Iris negeerde hem en begon uiterst zorgvuldig de zaal af te zoeken. De smaragden bleken van dichtbij van plastic te zijn en bevatten kleine lampjes. Ze legde haar hand op de wand en liet hem langs de muur glijden. Er moest ergens een deur zijn, dat kon niet anders.

‘GAAN WE DAT SPELLETJE NOGMAALS SPELEN, IRIS? MR. OZ HOUDT NIET VAN SPELLETJES.’

Iris kon het niet laten te reageren: ‘Mr. Oz houdt niet van spelletjes? U speelt al maanden spelletjes met ons, eerst met Justin, nu met mij.’

Mr. Oz was even stil. Toen antwoordde hij: ‘DAT GEEFT MR. OZ TOE. WAT WIL JE VAN MR. OZ, IRIS?’

‘Ik wil de echte Mr. Oz ontmoeten. Nu! Niet wanneer ik een Superheld ben. Nu!’

‘DUS JE WILT NOG STEEDS EEN SUPERHELD WORDEN?’

‘Ik heb weinig keus, hè?’

‘ER IS ALTIJD EEN KEUS.’

‘In dat geval wil ik weten waarom ik zo nodig een Superheld moet worden. Wat wilt u met ons? Wat wilt u met mij?’

In plaats van antwoord te geven, doofden de groene lichten en verdween het lichtgevende hoofd met een flits boven de troon.

Iris was in een soort halfduister gehuld. Ze spande haar spieren. Was dit weer een test? Werd ze zo aangevallen?

Aan de andere kant van de zaal ging een deur open. Het was een gewone deur, voor gewone mensen, en er kwam een warm geel licht vandaan.

‘KOM, IRIS, ONTMOET MR. OZ.’

De stem kwam uit de andere ruimte en klonk nog metaliger dan daarvoor. Iris vermande zich en wandelde naar het licht. De ruimte zag eruit als een bibliotheek in een Engels landhuis. Tegen alle wanden stonden metershoge kasten gevuld met boeken, boeken en nog eens boeken. Vreemd genoeg lag er geen hoogpolig tapijt op de grond, zoals Iris verwachtte, maar was de vloer bedekt met zwart-witte tegels en afvoerputjes. Op sommige plekken lagen er plasjes water op de grond.

‘IK BEN HIER,’ galmde de stem van Oz uit de hoek van de kamer. Iris keek naar het kamerscherm dat het achterste gedeelte van de bibliotheek domineerde. In plaats van de gebruikelijke draken en Chinese tekens, was het scherm versierd met tekeningen uit De Tovenaar van Oz. Over het pad met de gele klinkers liepen Dorothy, de Bange Leeuw, de Tinnen Man en de Vogelverschrikker.

‘Ben ik Dorothy?’ vroeg Iris.

‘ALS JE DAT WILT,’ antwoordde Mr. Oz met metalige stem.

Op dit moment voelde ze zich meer de Bange Leeuw. Met bonkend hart begaf ze zich in de richting van het scherm.

Van achter het scherm verscheen de dokter.

‘Ben jij Mr. Oz?’ vroeg Iris verbaasd. De dokter schudde haar hoofd.

‘Nee, ik ben zijn echtgenote,’ antwoordde de dokter.

Dat verklaarde in elk geval waarom zij de enige andere volwassene op Pala was.

‘Mr. Oz kan je nu ontmoeten. Probeer niet al te veel te schrikken.’

Ze stapte opzij en liet Iris erlangs.

Achter het kamerscherm stond een enorm aquarium. Het was zeker zes meter lang en ruim twee meter hoog. In het water zwom een man. Hij was een jaar of vijftig, schatte Iris. Om zijn hoofd zat een plastic bol die haar deed denken aan een astronautenhelm. Uit de bol kwamen slangen, vermoedelijk om zuurstof aan te voeren en koolmonoxide af te voeren.

Zijn lichaam kronkelde in onnatuurlijke bochten, alsof Mr. Oz overal extra scharnieren had. Uit zijn armen en benen kwamen doorzichtige slangetjes die gekleurde vloeistof rondpompten. Het geheel was afschrikwekkend en Iris voelde haar maag omdraaien.

‘ALS IK HET AQUARIUM VERLAAT, BEN IK BINNEN VIJF MINUTEN DOOD.’

Iris probeerde haar zenuwen in bedwang te houden en bestudeerde de machine die Mr. Oz zo te zien van vloeibaar voedsel en medicijnen voorzag. Als ze die uit kon schakelen, dan was ze vrij om te gaan waar ze wilde. Zou ze dat kunnen? Zou ze dat durven?

‘JE BENT NIET BANG VOOR MIJ?’

‘Ik ben doodsbenauwd,’ zei Iris.

‘DAT HOEFT NIET. KIJK NAAR MIJ. IK BEN EEN GEBROKEN MAN. LETTERLIJK. TOCH BEN IK ONBREEKBAAR. MIJN GEEST IS STERKER DAN MIJN LICHAAM. DAT PROBEER IK JULLIE TE LEREN OP PALA. KRACHT. MOED.’

‘De testen?’ Het viel Iris op dat Mr. Oz ineens niet meer over zichzelf als ‘Mr. Oz’ sprak.

‘DE TESTEN. KINDEREN VAN DE EENENTWINTIGSTE EEUW, JULLIE ZIJN DE TINNEN MAN, DE VOGELVERSCHRIKKER EN DE BANGE LEEUW. GEEN HART, GEEN HERSENEN, GEEN MOED.’

‘U wilt dappere Dorothy’s van ons maken.’

‘IK GEEF JULLIE DE KANS JEZELF TE ZIJN. JE BESTE ZELF TE ZIJN.’

‘En dan? Dan zijn we ergens de beste in, wat dan?’

‘DAN GEEF IK JULLIE TERUG AAN DE WERELD.’

‘Om wat te doen?’ vroeg Iris.

‘WAT JE MAAR WILT.’

Zou het waar zijn? Zouden ze hier weg mogen zodra ze Superhelden waren? Om de wereld naar eigen inzicht te veranderen, met alles wat ze geleerd hadden? Maar Justin zei dat Mr. Oz krankzinnig was.

‘Marthe wilde hier weg,’ zei Iris. ‘Zij is toch een Superheld? Is zij vrij om te gaan?’

‘NOG NIET.’

‘Wanneer wel?’

‘BINNENKORT. WANNEER IK GENOEG SUPERHELDEN HEB.’

‘Voor weer een nieuwe test?’

‘NEE, EEN MISSIE. DE REDEN WAAROM IK DIT PROJECT GESTART BEN.’

‘Welke missie? En waarom ik? Waarom Justin?’

‘DE MISSIE VEREIST DIVERSE SPECIALE TALENTEN. HET IS NET ALS SCHAKEN, HET SPEL KAN NIET BEGINNEN ALS NIET ALLE STUKKEN AANWEZIG ZIJN.’

‘Maar –’ begon Iris, maar ze werd onderbroken.

‘GENOEG NU. IK HEB MEER VRAGEN BEANTWOORD DAN IK VAN PLAN WAS. NU IS HET MIJN BEURT.’

En hij ondervroeg Iris over Justin, over Olina, wat ze van haar hadden gewild, wat ze met hen besproken had. Iris vertelde zo veel mogelijk de waarheid: dat Justin wilde dat ze zich bij hem zou voegen (maar niet dat ze voor hem moest spioneren), dat ze gevraagd had of hij haar chip onklaar wilde maken.

‘WAT ZEI HIJ TOEN JE HEM VROEG DE CHIP TE VERWIJDEREN, IRIS?’

‘Dat hij het niet kon, dat zijn chip er uit zichzelf mee opgehouden was,’ loog ze.

‘DANK JE VOOR JE EERLIJKHEID, IRIS. JE MAG GAAN.’

‘Maar ik heb nog honderden vragen!’

‘BEWAAR ZE VOOR EEN VOLGENDE KEER. EN IRIS?’

Iris keek de man in het aquarium strak aan en probeerde haar maag in bedwang te houden.

‘WELKOM IN LEVEL 4.’





Epiloog


Iris zat in haar cel. Ze droeg haar uniform, haar saaie, praktische uniform waarop nu het cijfer 4 prijkte. Ze miste de zon.

‘Justin, je bent een eikel,’ zei ze hardop.

‘Dat vind ik nou niet aardig van je,’ antwoordde haar broer.

Iris keek geschrokken om zich heen waar de stem vandaan kwam, maar zag niets.

‘Waar ben je?’ vroeg ze. Word ik gek? dacht ze.

‘Ik ben nog steeds in Texas,’ zei Justin. ‘Jij bent op Pala?’

Nu pas merkte ze dat haar nek lichtjes trilde, elke keer dat ze zijn stem hoorde.

‘Je zit in de chip?’

‘Ik heb de chip aangepast, maak je geen zorgen, alleen jij kunt mijn stem horen, niemand anders. Maar misschien is het wel handig als je fluistert. Straks denken ze nog dat je schizofreen bent.’

‘Justin, klootzak! Waarom heb je mij daar achtergelaten in dat motel!’

‘Omdat iemand Mr. Oz moet stoppen, Iris. En jij kunt dat. Dit is wat ik wil dat je doet.’

Zwijgend luisterde Iris naar zijn instructies. Aan het eind knikte ze. Dit was iets wat ze kon doen.





MET GROTE DANK


Wie denkt dat je een boek in je eentje schrijft, heeft nog nooit een boek geschreven. Zonder deze mensen zou Superhelden.nl nooit gemaakt zijn.

Dank aan Joris en Femke, die van het begin af aan in mij en in het boek geloofden. Hartelijk dank aan D-Luzion voor de rap! Veel dank ook aan de proeflezers (Lot en Christien; Els, Bart en Tim, Monica en Yme, Noor en Francisca, Hilda en Marijke, Linda, Robbert en Vincent, Jessica en Quinty, Lex en Mika). Zonder hen was Superhelden.nl een stuk minder spannend geworden. Extra veel dank aan Klaar voor het medisch advies, en aan Carla en Monique, die heel veel fouten uit het manuscript hebben gehaald. Dank aan al mijn volgers op Twitter die mij hielpen met vertalen, locaties zoeken en zinnen ombouwen, en die mij aanmoedigden als ik het even niet zag zitten. Dank aan Edwin, Simone, Calliope, Peter, Martine, Erlijne, Justyna, Joke en YunYun voor hun ideeën, suggesties, opmerkingen, schouderklopjes en advies!

Bij Superhelden.nl hoort een gelijknamige website met diverse games en animaties. Dank aan Dennis voor het genereus afstaan van de URL, dank aan Johan, Robbert en Marco voor de website en de mini-games, aan Emmanuel, Jordi, Kevin en Edwin voor de 3D-game en aan Koen, Calliope en Renger voor de animaties!

Maar mijn allergrootste dank gaat uit naar mijn echtgenote Tanja en mijn kinderen Daniel en Charlie, die geduldig afwachtten als ik weer uren achter mijn computer zat te tikken of met mijn gedachten op Pala zat. Nu ben ik er weer voor jullie.

Marcel van Driel

Utrecht, 27 juli 2011





