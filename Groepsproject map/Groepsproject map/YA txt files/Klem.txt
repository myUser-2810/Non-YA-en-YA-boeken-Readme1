Klem





Word jij het covermodel van 2013?




			Win je foto op de voorkant van Mels volgende boek!



			Wil jij in de voetsporen treden van Eline van der Schaar (covermodel van Verstrikt) en Daphne Roos (covermodel van Klem)? Dan is dit je kans. Mel is op zoek naar een covermodel voor haar volgende boek. Stel je voor: jouw gezicht op de voorkant van duizenden boeken. Je wint een professionele fotoshoot en je mooiste foto komt op de voorkant van Mels nieuwe boek, dat in 2013 verschijnt.

			Kijk voor meer info op www.melwallisdevries.nl en doe mee!

			Deze actie loopt tot en met 31 december 2012.

			Leuk feitje! Een van de hoofdpersonen in Klem is deels gebaseerd op een echt persoon! Nynke van der Heide heeft vorig jaar de wedstrijd gewonnen waarmee je een rol kon krijgen in Mels nieuwe boek.





			www.melwallisdevries.nl

			www.politienietbetreden.nl

			© 2012 Mel Wallis de Vries

			Voor deze uitgave:

			© 2012 Uitgeverij De Fontein, Utrecht

			Omslagafbeelding en -ontwerp: Studio Marlies Visser

			Covermodel: Daphne Roos

			Grafische verzorging: ZetSpiegel, Best

			Alle rechten voorbehouden. Niets uit deze uitgave mag worden verveelvoudigd, opgeslagen in een geautomatiseerd gegevensbestand, of openbaar gemaakt, in enige vorm of op enige wijze, hetzij elektronisch, mechanisch door fotokopieën, opnamen of enige andere manier, zonder voorafgaande schriftelijke toestemming van de uitgever.

			isbn 978 90 261 3343 5 (e-book 978 90 261 3353 4)

			nur 284, 285





			Voor Teun

			‘Hou van jou!’





Proloog


			Nacht van woensdag op donderdag

			01.58 uur





			Een stormachtige noordwestenwind probeert me omver te duwen. Hij voelt koud en herfstachtig aan, terwijl het toch echt eind mei is. Wat een baggerweer. Ik had nu ook in mijn warme bed kunnen liggen. Maar nee hoor, ik sjok door de duinen van Vlieland. In het pikkedonker. Zijn ze soms vergeten om straatlantaarns op dit stomme eiland neer te zetten? Ik zie geen reet. Gelukkig heb ik een lichtje op mijn iPhone.

			Het duinpaadje kronkelt omhoog. De hakken van mijn laarzen boren zich diep in het zand. Van die domme vogelkijkhut is nog geen spoor te bekennen. Ik lijk wel gek om hier om twee uur ’s nachts te lopen. Waarom heb ik me om laten lullen? Het klonk zo mooi. We zouden helemaal alleen zijn. Het was maar een klein eindje fietsen. Blabla. Ik had niet moeten luisteren.

			Opeens sta ik boven aan het duin. Het lijkt wel alsof iemand het licht heeft aangedaan. Als een lichtgevende zilveren sliert slingert de zee langs het eiland. Metershoge golven breken het water in stukken. Ergens verwacht ik dat het piratenschip van kapitein Jack Sparrow uit Pirates of the Caribbean nu zal opduiken. Maar helaas, zelfs Johnny Depp waagt zich niet buiten in dit pokkenweer.

			Huiverend verstop ik mezelf in de kraag van mijn jas. Het duinpaadje splitst zich verderop in tweeën. Welke kant moet ik op? Ik zie nergens een bordje. Heb ik ergens een verkeerde afslag genomen? Nee, toch? In mijn hoofd loop ik alles na. Ik ben naar hotel Posthuys gefietst, precies zoals de routebeschrijving aangaf. Toen heb ik de wandelroute naar het Bomenland genomen. Ik moest gewoon het paadje volgen en dan zou ik de vogelkijkhut na tien minuutjes vanzelf zien. Nou, mooi niet. Kutzooi. Plotseling zie ik een houten bordje, verstopt tussen het helmgras. Ik schijn er met mijn iPhone op.

			vogelkijkhut dodemansbol

			250 meter

			Godzijdank, ik ben niet verdwaald. Naar rechts dus.

			Behoedzaam loop ik naar beneden, de duisternis van de duinen in. Het was daarstraks zo makkelijk om weg te glippen. Niemand had iets door. En denk maar niet dat ik ze ooit ga vertellen wat ik vannacht heb gedaan.

			Opeens houdt het paadje op. Een paar seconden lang staar ik gedesoriënteerd voor me uit. Wat nu? Maar dan zie ik de donkere contouren van een schuurtje. Dat moet de vogelkijkhut zijn! Snel loop ik ernaartoe. Oh my god, meer dan een paar houten planken is het niet. Welke gek gaat hier nou hele dagen zitten om vogels te bekijken? Ik zou er nog niet dood in gevonden willen worden. Voorzichtig stap ik het hutje binnen. Het ruikt er muf en de stormachtige wind buldert door de open ramen.

			‘Hallo?’ roep ik.

			Geen antwoord. Ik ben alleen.

			Ik kijk naar de lichtgevende wijzers van mijn horloge. Twaalf minuten over twee. En we hadden hier om twee uur afgesproken. Verdomme, zo moeilijk is het toch niet om op tijd te komen? Nog vijf minuten en ik ben weg. Opeens hoor ik iets, boven het gebulder van de wind uit. Een krakende plank en een kuchje.

			‘Hè, hè, eindelijk,’ mompel ik. ‘Wat dacht je? Ik kom een kwartier te laat? Dat kun je echt niet maken.’

			Geïrriteerd draai ik me om. Terwijl ik dat doe, wordt het ineens doodstil. Het lijkt alsof de wind is gaan liggen. Alsof het voortdurende geraas van de golven is verdwenen. Ik hoor alleen nog mijn eigen hartslag. En ik voel iets rond mijn nek. Warm en sterk. Twee handen.

			‘Laat me los,’ zeg ik.

			De handen blijven op hun plek.

			‘Kappen met deze onzin,’ snauw ik. ‘Ik kan hier niet om lachen.’

			Heel langzaam sluiten de vingers zich verder om mijn nek, als een ketting die strak wordt getrokken.

			‘Nee,’ hijg ik.

			Ik voel hoe de greep om mijn nek verstevigt. Hoe het bloed in mijn oren bonst. Paniekerig zuig ik kleine stroompjes lucht in mijn longen.

			‘Los!’ kraakt mijn stem.

			Als antwoord drukken de vingers mijn luchtpijp dicht. Angst explodeert in al mijn cellen. Lucht! Ik moet lucht hebben! Mijn vingers proberen de andere vingers los te trekken, maar ik heb nergens houvast. Mijn laars trapt naar achteren zonder iets te raken. Ik spartel als een vis aan een haakje.

			Hete adem in mijn oor. Huid tegen huid. Het wordt licht en draaierig in mijn hoofd. Rode vlekjes flitsen voor mijn ogen, kruipen als oliedruppels naar elkaar, smelten samen.

			Zo benauwd, zo bang.

			Iets warms tussen mijn benen. Plas ik in mijn broek? Een piepend geluidje uit mijn borst. En dan val ik voorover. Vrij! Ik ben vrij! O lieve God, dank u wel. Ik wil mijn longen vullen met lucht. Opstaan. Wegrennen.

			Maar ik kan het niet. Ik kan me niet bewegen. In plaats daarvan zweef ik omhoog. Naar het plafond van de vogelkijkhut. Van een afstandje zie ik mezelf op de grond liggen. Mijn benen liggen in een vreemde hoek onder mijn lichaam. En mijn ogen zijn net twee grote knikkers: koud en levenloos.

			Dit kan niet waar zijn!

			Met alle kracht die ik in me heb, probeer ik terug naar mijn lichaam te gaan. Ik maai met mijn armen, trappel met mijn benen. Maar het is net alsof ik tegen de stroom in zwem. Ik drijf steeds verder weg.

			NEE! O nee, o nee, o NEE! O, GOD, NEE!

			Wanhopig probeer ik iets vast te pakken. Een plank van de vogelkijkhut. Het raamkozijn. Maar het is als water dat tussen mijn vingers door glipt. De wind krijgt vat op me, neemt me mee, hoger en hoger. Stukjes van me zweven weg in de storm, alsof ik een hoopje zand ben. Heel langzaam los ik op. Heel langzaam lost de wereld om me heen op. Het wordt donkerder. Stiller. Ik voel mezelf wegglijden. Dit is het dan, denk ik. Net voordat het zwart me opslokt, schiet er nog een laatste gedachte door mijn hoofd: Doodgaan op een schoolreisje naar Vlieland. Dommer kan echt niet.





WOENSDAG





14.45 uur


			Juno





			Vanaf het dek van de veerboot zie ik hoe de stormachtige wind het water van de Waddenzee in kleine, venijnige golfjes opduwt. In het Tikibad in Duinrell zijn de golven zeker tien keer hoger. Ben ik hier nu zo bang voor geweest? Ik voel me net een kleuter die erachter komt dat het spook in de kast niet bestaat.

			‘We krijgen de komende dagen te maken met de uitlopers van de orkaan Ferdinand,’ zei Willemijn Hoebert gisteren in het achtuurjournaal. ‘De wind zal in de loop van de dag aantrekken tot stormachtig, windkracht 8, met uitschieters naar windkracht 9. In het waddengebied en op het IJsselmeer kunnen de zware windstoten zelfs boven windkracht 10 uitkomen. De komende dagen blijft het onstuimig lenteweer. Ik raad u aan om binnen te blijven.’

			Ik kon haar glimlachende gezicht wel van de televisie af slaan. Binnen blijven? Zij had makkelijk praten. Zij hoefde morgen niet op een boot naar Vlieland. Mijn hele leven ben ik al bang voor water. Volgens mijn moeder ging ik als baby al krijsend in bad. En het is sindsdien alleen maar erger geworden. Het liefst had ik deze excursie dan ook met een smoes afgezegd. Hoofdpijn, ongesteld, buikgriep, keelpijn; onze conciërge trapt overal in.

			Maar mijn moeder was vanmorgen onverbiddelijk. ‘Ik peins er niet over om je ziek te melden. Je gaat gewoon. Denk je nou echt dat de schoolleiding een onverantwoorde beslissing neemt? Van een beetje wind is nog nooit iemand doodgegaan.’

			Onder dwang heeft mama me een pilletje tegen zeeziekte laten slikken en daarna heeft ze me met de auto naar school gebracht. Als een soort gevangenisbewaarder heeft ze gewacht totdat de bus van het parkeerterrein wegreed. Waarschijnlijk was ze bang dat ik er anders stiekem vandoor zou gaan. En dat had ik ook zeker gedaan als ik de kans ervoor had gekregen.

			De busreis naar Harlingen was afschuwelijk. Bij elke meter die we dichterbij kwamen, werd ik banger. Ik kon de krantenkoppen al voor me zien: schoolreisje eindigt in drama. alle opvarenden verdronken. Terwijl ik panisch naar de boomtoppen langs de snelweg staarde – bogen ze nu nog verder door in de wind, of leek dat maar zo? – waren Nynke en Kiki naast me stiekem flesjes Flügel aan het drinken. Of ik ook wilde? Nee, dank je. Ik moest er niet aan denken: ik was nu al zeeziek van de zenuwen.

			Vanuit mijn andere ooghoek zag ik dat Lotte stilletjes voor zich uit staarde. Ik snap niet wat Kiki in die saaie muts ziet. Of eigenlijk snap ik het wel: Lottes vader regisseert dit jaar de schoolmusical. Toen Lotte in januari bij ons in de klas kwam na haar verhuizing, keurde Kiki haar geen blik waardig. Lotte is het type meisje dat Kiki altijd ‘de mug’ noemt: klein, irritant en totaal overbodig op deze wereld. En dan die kleren! Waarschijnlijk breit Lottes moeder al haar truien zelf, zo lelijk zijn ze.

			Maar toen Lottes vader verantwoordelijk werd voor de rolverdeling bij de musical, was Lotte opeens geen ‘mug’ meer, maar Kiki’s ‘beste vriendin’. Want Kiki laat natuurlijk geen kans onbenut om in het middelpunt van de belangstelling te staan. Kotsmisselijk werd ik van alle opmerkingen over Lotte. Het was zo gezellig bij Lotte thuis. Lottes vader was zo aardig. Je kon altijd zo met hem lachen. En o ja, Kiki kon er echt niks aan doen dat zij vorige week de hoofdrol in de schoolmusical had gekregen en ik slechts een bijrolletje, ook al had ik er weken voor geoefend en zij nog niet eens een dag. Woedend was ik. Kiki wist hoe belangrijk die hoofdrol voor me was.

			‘Hello, anybody home?’ onderbreekt Kiki’s stem mijn gedachten.

			‘Hè, wat?’ roep ik, boven het geweld van de wind uit.

			‘Ik heb al drie keer gevraagd of je een peuk met me wilt delen.’

			Een paar seconden bestudeer ik Kiki’s gezicht. Het staat geïrriteerd. Ik onderdruk de neiging om haar te slaan.

			‘Sorry, ik had je niet gehoord.’ Ik glimlach alsof er niks aan de hand is.

			‘Heb je een gehoorapparaatje nodig?’

			‘Nee, hoor.’ Mijn glimlach wordt nog breder. ‘Ik lette gewoon niet op. Steek die peuk nou maar aan. Ik wil wel een trekje.’

			Uit haar suède jasje vist Kiki een pakje Marlboro Light en een aansteker. De gouden schakelarmband om haar pols rinkelt in de wind. Ze heeft de armband met kerst van haar ouders gekregen. Het zou niks voor mij zijn, veel te opzichtig en glimmend.

			‘We hebben een probleempje,’ murmelt ze, terwijl ze in de kom van haar hand een sigaret aansteekt.

			‘Wat dan?’

			‘Nou, kijk.’ Kiki inhaleert diep. ‘Er zijn maar twee vierpersoonskamers op De Vliehorst. Dat heb ik gisteravond gecheckt op internet.’

			‘Ja, dus?’ Ik krijg de sigaret van Kiki en neem een trekje. Bijna onmiddellijk pakt ze hem weer uit mijn handen.

			‘Je denkt toch zeker niet dat ik in zo’n vieze slaapzaal ga liggen? Van je never-de-nooit-niet,’ zegt ze, zonder mijn antwoord af te wachten. ‘Wij moeten dus als eerste bij een vierpersoonskamer zijn, begrepen?’

			Ze kijkt me met samengeknepen ogen aan, alsof ze wil peilen of ik nog wel aan haar kant sta.

			‘Ja,’ zucht ik, maar ik denk: Waarom moet het altijd op jouw manier?

			Een harde windvlaag blaast me bijna omver. Geschrokken hou ik de reling vast.

			‘Heb je gezien dat die dikke Harriet Aarsman ook mee is?’ vraagt Kiki, die blijkbaar immuun is voor de harde wind.

			‘Ja,’ zeg ik schor, terwijl ik de golven check. De wind lijkt geen vat te hebben op de Waddenzee. Er is niks aan de hand. Alles is onder controle.

			‘Welke idioot vraagt Harriet Aarsman nou mee?’ praat Kiki verder. ‘Dat wijf is zo saai als een berglama. Ik ben blij dat ik geen biologie meer van haar heb.’

			‘Ja,’ zeg ik, zonder mijn ogen van het water af te halen.

			Er valt een stilte.

			‘Wat is er met jou aan de hand?’ hoor ik Kiki dan vragen. ‘Je kunt alleen nog maar “ja” zeggen en je ziet zo wit als ik weet niet wat.’

			‘Niks. Ik ben alleen…’

			Een schelle, harde pieptoon klinkt over het dek.

			‘Hallo!’ roept Kiki. ‘Kan iemand dat kutgeluid uitzetten?’

			De pieptoon verdwijnt en er komt een krakerige stem uit de luidsprekers op de brug: ‘Doet de microfoon het?’

			Een andere stem, zachter: ‘Hij staat al aan, kapitein.’

			‘O, mooi. Mooi. Beste mensen, ik ben Frank Berendschot, uw kapitein van vandaag.’

			Ik weet meteen, zonder de rest van zijn verhaal te kennen, dat er geen goed nieuws komt.

			‘Zoals u waarschijnlijk al hebt gemerkt, waait het momenteel stevig. Over een paar minuten maken we de draai naar Vlieland. Dit laatste stukje over de Noordzee kan behoorlijk onstuimig verlopen. Daarom wil ik vragen of iedereen benedendeks wil gaan. Alvast bedankt voor uw medewerking. Ik wens u een prettige voortzetting van uw reis.’

			Een harde klik, gekraak. Het geluid van de luidsprekers sterft weg in het gebulder van de wind.

			Een paar seconden blijf ik doodstil staan. Onstuimig? Zei hij echt onstuimig? Mijn handen wringen zich samen en ik kijk paniekerig in het rond. Waar hangen de reddingsboten? Zijn er genoeg zwemvesten?

			‘Wat sta jij nou te flippen?’ vraagt Kiki.

			‘Ik zoek de reddingsvesten,’ zeg ik met een samengeknepen stem.

			‘De reddingsvesten? Waarom? Ben je bang dat we zinken of zo?’

			Ik knik zenuwachtig.

			‘Dit is de Titanic niet.’ Ze rolt met haar ogen. ‘S.O.S. We’re going down, down, down.’

			Hou op, denk ik. Hou alsjeblieft op.

			‘Grapje,’ hinnikt ze. ‘Kijk niet zo schijterig.’

			Met moeite weet ik ‘Ha ha, heel leuk’ uit mijn mond te persen.

			Kiki haakt haar arm in de mijne. ‘Joh, dat laatste stukje is niks om je zorgen over te maken. Kijk, daar is Vlieland al.’

			Ik volg haar vinger. In de verte zie ik een streepje land.

			‘Maar als de kapitein waarschuwt dat we naar binnen moeten, dan, dan…’ Mijn stem slaat over.

			‘Dan betekent dat alleen maar dat we naar binnen moeten. Verder niks. Ze nemen echt geen risico’s.’ Kiki klinkt net als mijn moeder. ‘Kom, we gaan.’

			Ik word aan mijn arm meegetrokken naar de deur. Kiki loopt voor me de steile ijzeren trap af. Uit het trapgat komt geroezemoes omhoog. Met het gevoel dat ik mijn doodvonnis teken, loop ik achter haar aan naar beneden.

			Lotte en Nynke zitten aan een tafeltje in de hoek.

			‘Hé girls,’ begroet Kiki hen, terwijl ze naast Nynke op de bank schuift.

			Ik ga naast Lotte zitten.

			‘Hoorden jullie ook wat de kapitein zei?’ vraagt Nynke. ‘Dat het laatste stuk heel erg –’

			‘Ja, ja,’ onderbreekt Kiki haar. ‘Dat hebben we ook gehoord. Weet je, het zal wel meevallen.’

			‘Ik hoop het,’ zegt Nynke zacht.

			‘Nyn, kom op,’ zegt Kiki. ‘Als er iemand niet bang hoeft te zijn, dan ben jij het wel, met je vierhonderd zwemdiploma’s en zeilles.’

			De boot begint te draaien. Ik hoor het aan het stampende, gierende geluid van de motor. Ik zie het aan het grijze daglicht dat zich over onze tafel verplaatst.

			‘Zie je wel?’ glimlacht Kiki naar me. ‘Er is helemaal niks aan de hand. Deze boot ligt zo recht als een plank.’

			Op het moment dat ze dat zegt, zie ik door het raam een muur van water op ons afrazen. De golf beukt met zoveel geweld tegen onze boot dat het staal ervan trilt.

			‘Wat gebeurt er?’ roept Nynke paniekerig.

			De tweede golf volgt een paar seconden later. De boot helt naar links. Door het raampje zie ik het schuimende zeewater razendsnel dichterbij komen. Het wordt doodstil op het benedendek. Net voordat het water bij het raam is, veert de boot als een tuimelpoppetje overeind.

			Een kind huilt in de verte. Mensen lachen zenuwachtig.

			Beng. Een nieuwe golf probeert ons omver te duwen.

			‘We slaan om,’ jammer ik.

			‘Doe niet zo idioot,’ snauwt Kiki. Maar heel zelfverzekerd klinkt ze niet meer. Als ik niet zo bang was geweest, had ik het grappig gevonden. Blijkbaar moet je Kiki op een boot naar Vlieland zetten bij windkracht 9 om door haar zelfverzekerdheid heen te prikken.

			De neus van onze veerboot duikt opnieuw in de golven. Zeewater kolkt langs ons raampje.

			Ik moet denken aan de veerboot Herald of Free Enterprise. Op Discovery Channel heb ik daar ooit een documentaire over gezien. Door een open boegdeur is die veerboot gezonken voor de Belgische kust: 193 doden.

			Een volgende golf ramt onze boot. Het licht gaat uit en ik hoor ergens het gerinkel van glas dat kapot valt.

			Opeens heb ik het gevoel dat ik in het water lig. Dat ik wegzak in een ijskoude, donkere diepte. Dat ik niet meer kan ademhalen.

			‘We zinken!’ schreeuw ik. ‘We zinken!’

			Het kan me niet schelen dat Kiki, Lotte en Nynke me aanstaren. Het kan me niet schelen dat de hele klas naar me kijkt. Ik wil niet dood!





15.10 uur


			Kapitein Frank Berendschot

			Rederij Doeksen





			De neus van de Vlieland duikt in de golven. Het water komt tot het eerste dek en zakt dan weer via de boeggaten weg. Zo heftig als vanmiddag heb ik de zee zelden meegemaakt. De wind komt uit een verraderlijke hoek, het noordwesten. Hierdoor kan het water van de Noordzee over een eindeloze vlakte worden opgejaagd, waarna het met een noodvaart op het kalme water van de Waddenzee beukt. Op de scheidslijn tussen deze twee zeeën, waar de vaargeul naar Vlieland loopt, zijn de golven vandaag extreem hoog en onvoorspelbaar. Ze moeten niet hoger worden dan ze nu zijn.

			‘Zijn alle passagiers benedendeks?’ vraag ik.

			‘Ja,’ zegt Peter. ‘Ik heb daarnet nog een rondje gelopen. Het buitendek is schoon.’

			Peter. Al drie jaar mijn vaste stuurman. Hij is de beste stuurman die ik in mijn vijfentwintigjarige carrière bij Rederij Doeksen heb gehad. Maar ik zie dat hij vandaag moeite heeft het schip op koers te houden.

			‘Is het barpersoneel ook gewaarschuwd dat we een ruig ritje voor de boeg hebben?’ vraag ik.

			‘Het buffet is gesloten en de breekbare dingen zijn opgeborgen.’

			‘Mooi.’

			Zwijgend staren we naar de kolkende watermassa. Windkracht 7 was het vanochtend, toen we van Vlieland naar Harlingen voeren. Windkracht 7 is prima, daar is deze boot voor gemaakt. Voor de middag was windkracht 8 voorspeld. Dat is een pittig tochtje, en afzien voor de passagiers, maar te doen. Tijdens het afmeren in Harlingen voelde ik alleen dat de wind inmiddels boven windkracht 8 was uitgekomen. Het wekte dan ook geen verbazing toen ik op de brug de actuele weersituatie checkte: windkracht 9 met uitschieters naar windkracht 10 en soms zelfs windkracht 11. Ik wist wat dit betekende. Alle afvaarten zouden gecanceld worden. Maar dat bericht was nog niet binnengekomen. Als we zouden opschieten met laden, dan zouden we misschien nog net op tijd kunnen wegvaren. Tien minuten eerder dan normaal vertrokken we. Een paar minuten later kwam er een bericht binnen: alle afgemeerde boten moesten aan wal blijven. Maar wij waren niet afgemeerd. Wij waren op zee, op weg naar Vlieland. Op weg naar Sara.

			‘Dat ze dit niet hebben zien aankomen,’ zegt Peter hoofdschuddend. ‘Wat een wind, wat een golven.’

			‘Niks is zo moeilijk te voorspellen als het weer,’ mompel ik. ‘Maar ze houdt het wel. De Vlieland is een sterke dame.’

			‘Ik hoop het.’

			In de stilte die valt kijk ik een andere kant op, weg van Peters blik. Ik moet naar huis, ik heb geen andere keus. Morgen is Sara jarig. Ze wordt zestien. Kleine meisjes worden groot. Ik weet dat ze sinds een paar weken weer een vriendje heeft. Dat heb ik van mensen uit het dorp moeten horen. Het is die zoon van Kiemstra die op zaterdag wel eens meehelpt in de slagerij. Wanneer zou Sara het me zelf gaan vertellen? Ze is natuurlijk bang dat ik boos word. Die fout heb ik bij haar vorige vriendje gemaakt, nu bijna drie maanden geleden. De stoppen sloegen door toen ik hen zoenend in de keuken aantrof. Ik heb hem het huis uitgezet. Sara heeft twee weken niet met me willen praten. Ik had dat anders moeten aanpakken. Maar soms, als je iets uit alle macht wilt beschermen, maak je het juist kapot.

			De laatste tijd kan ik amper nog tot Sara doordringen. Soms denk ik wel eens terug aan de Sara van vroeger. Aan dat kleine meisje dat altijd bij mij op schoot kroop als ze bang was. Waar is het misgegaan? Toen mijn vrouw vier jaar geleden ziek werd? Toen alles in ons huis in het teken van de kanker kwam te staan? Toen we vergaten dat Sara ook aandacht nodig had?

			Afgelopen winter ging Mieke dood. Ze werd begraven op een natte, grijze dag in februari. Nooit zal ik het beeld van onze dochter aan haar graf vergeten. Sara’s gezicht was rood van het huilen en haar hele lichaam schokte. Ik wilde mijn arm om haar heen slaan, haar troosten, maar ze duwde me weg. Toen besefte ik dat ik ze alle twee kwijt was: Mieke én Sara. Maar voor Sara kan ik nog vechten. Ik zal morgenochtend hoogstpersoonlijk een verjaardagsontbijtje voor haar klaarmaken.

			‘Jezus!’ schreeuwt Peter ineens. ‘Kijk daar, op vijfenveertig graden stuurboord.’

			Mijn hoofd schiet naar rechts. In de verte zie ik een golf van zeker twaalf meter hoog aankomen. Het lijkt wel alsof drie golven zich op elkaar hebben gestapeld voor deze monstergolf. En deze golf gaat de Vlieland vol in de flank raken, wat de kwetsbaarste plek van het schip is.

			O god, denk ik, dit gaat verkeerd. Razendsnel nemen mijn hersenen een beslissing.

			‘Gooi de neus erin! Nu!’ roep ik.

			Peters handen voeren het commando uit.

			Heel langzaam, als een oude vrouw, reageert de Vlieland op de koerswijziging. We kunnen nu niks meer. Alleen kijken. En bidden. De golf raakt ons schuin van voren. Het is een brute, frontale aanval van de zee. Ruim 600 ton staal en aluminium verdwijnt in de muur van water. Het schip kraakt en siddert. Overal zie ik water. Zou het zo ook zijn als je zinkt?

			In mijn hoofd tel ik de seconden. Een, twee, drie, vier. Dit moet niet veel langer duren. Vijf, zes, zeven…

			En dan trekt het water weg. De neus duikt weer op uit de monstergolf. Als een watervogel richt de Vlieland zich op.

			Goddank, denk ik.

			‘Verdomme,’ gromt Peter. ‘Dit was bijna ons zeegraf geworden.’

			‘Ja,’ zeg ik schor. En dan was het mijn schuld geweest.

			Aan bakboord komt de vuurtoren van het eiland in zicht.

			‘Zet de draai naar de haven in,’ zeg ik. ‘Het wordt tijd om deze dame veilig aan land te brengen.’

			Peter neemt vermogen terug. De Vlieland glijdt over de golven naar bakboord. Net zo plotseling als de hoge golven tevoorschijn kwamen, verdwijnen ze ook weer in de luwte van het eiland. We varen de havenmond in. Ik weet wat er nu komt. De terminal, de bakstenen huizen, het gebouwtje van de fietsverhuur. Ik heb het allemaal al zo vaak gezien. Maar de beelden hebben me nog nooit zo ontroerd als deze keer.

			We zijn weer thuis.





16.14 uur


			Lotte





			Het is warm en benauwd in de bus waarin we zijn gestapt. Het is een openbare bus, maar naast onze groep zitten er geen andere mensen in. Ik leun achterover. Het is vreemd stil. Niemand zegt iets, zelfs Milan en Tony niet, die op school altijd de grootste mond hebben. Het lijkt wel alsof iedereen geschrokken is van de bootreis. Er is een moment geweest waarop ik ook dacht dat we zouden zinken. Het was zo’n harde klap, en het duurde zo lang voordat de boot weer boven water kwam. Ik was bang. Verschrikkelijk bang. Maar niet zo bang als Juno.

			Juno begon keihard te huilen. ‘We zinken! We zinken!’ gilde ze hysterisch. De hele klas staarde naar haar. Ik durfde me niet te bewegen, uit angst dat iedereen dan ook naar mij zou kijken. Gelukkig hebben Kiki en Nynke Juno kunnen kalmeren.

			Ik kijk naar Juno, die naast me in de bus zit. Ze is nog steeds lijkbleek. ‘Het spijt me,’ wil ik zeggen. ‘Het spijt me dat ik niks heb gedaan toen je zo in paniek was.’ Maar de woorden zitten vastgeplakt aan mijn gehemelte. Ik wil het wel zeggen, maar ik kan het niet. Stel je voor dat het verkeerd valt. Stel je voor dat ze met Kiki over mij gaat roddelen. Stel je voor dat het pesten weer begint. Dat zou ik niet aankunnen.

			Vierenhalf jaar lang ben ik op mijn oude school gepest. Het begon halverwege de brugklas. Twee meisjes gooiden mijn boekentas in de prullenbak, omdat ze vonden dat ik een lelijke broek droeg. Achteraf gezien had ik het moeten negeren. Maar ik ben gaan huilen. Ik was een makkelijk slachtoffer. Het pesten verspreidde zich als een virus door de klas. Iedereen keerde zich tegen mij. Ik werd geduwd tijdens gym, mijn broodtrommel werd uit mijn tas gestolen, de banden van mijn fiets werden lek geprikt. Met elke actie werd mijn hart verder platgetrapt, totdat het helemaal was vermorzeld en ik niks meer voelde.

			En toen vertelden mijn ouders eind vorig jaar dat we gingen verhuizen. Papa had een nieuwe baan in Amsterdam gekregen, als regisseur van een klein theatergezelschap. Het zou ook een nieuwe start voor mij zijn, zei hij opgewekt. Alsof al mijn problemen in één klap zouden verdwijnen na de verhuizing! In mijn hoofd zag ik ze alleen maar groter worden; een nieuwe klas betekende nieuwe gezichten en dus nieuwe pestkoppen. Papa zei dat hij had aangeboden om de musical op mijn nieuwe school te regisseren. ‘Dan kan ik je nieuwe vrienden leren kennen.’ Hij bedoelde natuurlijk: ‘Dan kan ik zien of je weer gepest wordt.’

			Maar het pesten bleef uit. Sterker nog, een van de populairste meiden uit mijn klas wilde vriendinnen met mij zijn. Met mij! Eerst had ik het idee dat ik in een Bananasplit-grap was beland, en dat Frans Bauer elk moment tevoorschijn kon komen. Maar Kiki bleef aardig doen. Ze kwam naast me zitten in de kantine, ze ging met me mee naar huis, ze bleef eten. Ik wist niet wat me overkwam. Het was alsof Kiki het vacuüm waarin ik vierenhalf jaar had geleefd, met een naald had doorgeprikt, waardoor ik voor het eerst in jaren weer vrij kon ademhalen.

			De bus draait het parkeerterrein op van een laag bakstenen gebouw.

			‘Gadver, is dit De Vliehorst?’ hoor ik Kiki vragen.

			Ze zit voor me, naast Nynke. Ik had gehoopt dat ze naast mij zou gaan zitten, maar ze koos de andere rij uit. Waarschijnlijk bedoelde ze er niks mee, en ging ze gewoon op de eerste de beste lege stoel zitten die ze zag. Maar het voelde toch alsof ze voor Nynke koos, en niet voor mij.

			‘Ik ben bang van wel,’ zegt Nynke.

			‘Tsss, wat een brakke hut,’ mompelt Kiki. ‘Het lijkt wel een voetbalkantine. Zullen we een hotel boeken? Ik ga hier echt niet slapen.’

			Ik leun naar voren en zeg door de opening tussen de twee stoelen: ‘Een hotel? Dat mag nooit van de leiding.’

			Kiki draait zich om en kijkt me met gefronste wenkbrauwen aan. ‘Nee, natuurlijk mag dat niet,’ zegt ze. ‘Maar er mogen wel meer dingen niet van de leiding, slimmerd.’

			Het klinkt een beetje denigrerend. Ik voel mijn wangen knalrood worden. Opeens heb ik zo’n spijt van mijn opmerking. Zal ik het ooit leren om de juiste dingen te zeggen? Kiki blijft me aanstaren met een vreemde blik in haar ogen. Net als de stilte tussen ons ongemakkelijk begint te worden, hoor ik: ‘Test, test, horen jullie mij?’

			Opgelucht zie ik dat Kiki’s blik zich verplaatst naar meneer De Vries, die voor in de bus staat met een microfoon in zijn handen. Alle leraren zijn voorin gaan zitten. Naast meneer De Vries zit meneer Rijsterbos, onze leraar Nederlands. En daarachter zitten mevrouw Bruins en mevrouw Aarsman.

			‘Ben ik voor iedereen goed te verstaan?’ vraagt De Vries. ‘De buschauffeur was zo aardig om ons bij De Vliehorst af te zetten omdat het zulk vies weer is. En ik mag ook nog zijn microfoon gebruiken.’

			‘Gaat u een liedje zingen?’ schreeuwt Milan. ‘Ik weet nog wel een goeie, “Moves Like Jagger”, van Maroon 5 en Christina Aguilera.’

			‘Leuk idee, Milan, maar helaas, ik moet je teleurstellen.’

			‘Zal ik het dan zingen?’ Milan gaat op zijn stoel staan. ‘Take me by the tongue and I’ll know you. Kiss me till you’re drunk and –’

			‘Genoeg, genoeg,’ onderbreekt meneer De Vries hem. ‘Als je ook zo enthousiast was bij gym, dan had je misschien nu geen onvoldoende gestaan.’

			‘Maar meneer, hij krijgt een slappe van gymzalen,’ roept Tony. ‘Dat weet u toch wel?’

			Een lachsalvo rolt door de bus. Ik zie Milan en Tony elkaar een high five geven. De boottocht lijkt alweer vergeten.

			‘Bedankt voor deze informatie, Tony,’ zegt De Vries glimlachend. ‘Ik heb altijd al willen weten waar Milan een slappe van krijgt. Ik dacht eigenlijk dat het van meisjes was.’

			Er wordt nog harder gelachen. 1-0 voor De Vries.

			‘Maar nu allemaal luisteren,’ vervolgt hij. ‘Want ik heb een paar belangrijke mededelingen.’

			‘Vanaf volgende week zit u in de ziektewet en is er geen gym meer!’ gilt Tony.

			‘En nu is het afgelopen!’ snauwt meneer De Vries. Zijn glimlach is verdwenen en zijn ogen staan hard. ‘Wie nu nog wat zegt, breng ik hoogstpersoonlijk terug naar de boot.’

			Het dreigement werkt, want het wordt stil in de bus.

			‘Goed,’ knikt hij. ‘Als we zo De Vliehorst binnengaan, dan moeten jullie een slaapplek zoeken. We hebben een jongensslaapzaal, een meisjesslaapzaal en twee vierpersoonskamers. Wie het eerst komt, wie het eerst maalt. Maar ik wil niet dat jullie ruzie gaan maken, want dan deel ik iedereen in. En reken er maar niet op dat ik rekening hou met jullie wensen.’

			‘Zie je zijn T-shirt?’ fluistert Kiki tegen Nynke. ‘Als hij praat, bewegen zijn borstspieren onder de stof. Volgens mij doet die vent niks anders dan sporten. Ik zou hem wel eens zonder T-shirt willen zien.’

			Ze zegt het net iets te hard. De Vries’ blik gaat naar Kiki. Ergens verwacht ik dat ze nu ook een uitbrander krijgt, maar hij glimlacht.

			‘Is alles duidelijk?’ vraagt hij.

			‘Ja hoor,’ giechelt Kiki.

			‘Mooi. Zijn er verder nog vragen?’ zegt hij. ‘Zo nee, dan wens ik jullie –’

			‘Wacht even,’ de hoge stem van mevrouw Aarsman valt hem in de rede. ‘Je vergeet nog een paar dingen.’

			Voor me hoor ik een paar leerlingen zuchten. Bijna niemand vindt mevrouw Aarsman aardig, waarschijnlijk ook omdat ze biologie geeft, het minst populaire vak op school.

			‘Wat vergeet ik dan?’ vraagt De Vries, terwijl hij haar met opgetrokken wenkbrauwen aankijkt.

			Mevrouw Aarsman staat op en loopt naar hem toe. Haar paarse batikjurk floddert als een vuilniszak om haar lichaam. Ze fluistert iets in De Vries’ oor.

			Hij knikt. ‘O ja. Ja. Ik was inderdaad nog wat huishoudelijke mededelingen vergeten,’ zegt hij met duidelijke tegenzin. ‘Om halfzeven worden jullie in de grote zaal verwacht voor het avondeten. En ik heb nog een leuke verrassing. Morgenochtend voor het ontbijt gaat de helft van de klas op excursie naar de duinen.’

			Hij bekijkt het lijstje dat mevrouw Aarsman in zijn handen duwt. ‘Eens kijken. De leerlingen met achternamen die beginnen met een A tot en met G verwacht ik morgenochtend om halfzeven bij de hoofdingang van De Vliehorst. Milan de Groot is de laatste van deze groep, en Harriet Aarsman en ikzelf zullen deze groep begeleiden. De rest gaat morgenmiddag om halfvijf op excursie. Thomas Rijsterbos en Ella Bruins gaan met die groep mee.’

			‘Dit is discriminatie, man!’ roept Milan. ‘Ik wil in de middaggroep.’

			De Vries grijnst. ‘Je hebt niks te willen. Ik zou vanavond maar vroeg naar bed gaan, als ik jou was. En nog een laatste puntje. Jullie krijgen allemaal een huurfiets om het eiland mee te verkennen. Ze zijn vanochtend door het verhuurbedrijf bij De Vliehorst afgeleverd. Jullie krijgen straks een sleuteltje. Het nummer op het sleuteltje correspondeert met het nummer van je huurfiets. Als je zo dom bent om het sleuteltje kwijt te raken, dan hebben wij een envelop met reservesleuteltjes. Schade aan fietsen tolereer ik niet. Als je fiets gejat wordt of kapotgaat, dan mag je zelf voor de kosten opdraaien. Heel houden dus, die fietsen.’

			Met een klik zet hij de microfoon uit.

			Opeens gebeurt er van alles tegelijk. De deuren van de bus gaan open. Leerlingen bewegen. Hoe Kiki het voor elkaar krijgt weet ik niet, maar ze staat als eerste buiten. Nynke en Juno glippen razendsnel achter haar aan. Verbouwereerd sta ik op. Waarom hebben ze niet op mij gewacht?

			Zo snel als ik kan, probeer ik bij de uitgang te komen. Maar het gangpad van de bus wordt geblokkeerd door klasgenoten.

			‘Mag ik erlangs?’ vraag ik.

			Niemand antwoordt. Niemand gaat opzij. Ze doen alsof ik lucht ben.

			Ik probeer me tussen mijn klasgenoten door te wurmen. ‘Sorry,’ mompel ik, met mijn blik naar beneden gericht. ‘Het spijt me, sorry, sorry, sorry.’

			Eindelijk sta ik buiten. De stormachtige wind zwiept regendruppels in mijn gezicht. Waar zijn Kiki, Nynke en Juno gebleven? Zijn ze al naar binnen gegaan? Ze houden vast een plekje voor me bezet, spreek ik mezelf moed in. Maar ik kan het gevoel dat ik haast moet maken niet onderdrukken.

			Met mijn hart in mijn keel ren ik naar de ingang van De Vliehorst. Ik struikel, en val bijna in een grote plas. Achter me hoor ik een paar leerlingen lachen. Of verbeeld ik me dat maar? Ik durf niet over mijn schouder te kijken om het te checken. Met knalrode wangen duw ik de deur van De Vliehorst open en ik loop een schemerig halletje binnen.

			Het lijkt wel alsof ik in een museum over de jaren zeventig ben beland. Alles is van hout en bruin. Aan het plafond hangt een oranje lampenkap met glas-in-loodbloemen. En dan die lucht! Het ruikt naar aardappelen die te lang in een vochtige kelder hebben liggen schimmelen.

			Ik loop de gang in. Waar zijn Kiki, Nynke en Juno? Ik trek een deur open. Een mosgroen betegelde wc. Achter de volgende deur vind ik een lege slaapzaal. Verdorie, waar zijn ze gebleven? Ik open de drie andere deuren in de gang. Nog een slaapzaal, de wasruimte, een tweepersoonsslaapkamer met eigen wasruimte, waarschijnlijk voor de leraren. De gang buigt naar rechts. Lichtelijk wanhopig ga ik alle deuren langs. Een washok met wasmachines, nog een tweepersoonskamer, daartegenover een schoonmaakhok. Maar waar zijn Kiki, Nynke en Juno? Ik sla links af, een andere gang in. Een lege vierpersoonskamer, een wc, en dan eindelijk, in de verste uithoek van De Vliehorst, achter de laatste deur vind ik ze. In een kamer met twee stapelbedden. Op drie van de vier bedden staan tassen. Het onderste bed bij het raam is nog vrij. Maar daar ligt geen matras op en de lattenbodem hangt er half uit.

			‘Ah, daar ben je,’ zegt Kiki glimlachend. ‘We vroegen ons al af waar je bleef.’

			‘Ik… ik zat vast in de bus.’

			Het klinkt dom en sullig.

			Kiki blijft glimlachen.

			‘Waar, eh, kan ik slapen?’ vraag ik.

			Kiki wijst naar het kapotte bed.

			‘Maar dat bed is kapot,’ zeg ik.

			‘O, echt?’ Ze kijkt naar het bed alsof ze het voor het eerst ziet. ‘Goh, nou je het zegt, inderdaad. Wat vervelend.’

			Er valt een stilte.

			‘Weet je,’ zegt Kiki. Ze glimlacht nu niet meer. ‘Misschien kun jij beter ergens anders gaan slapen. Er zijn hier verder geen bedden meer.’

			Ze klinkt als een koningin die geen tegenspraak duldt. Nynke en Juno staan met gekruiste armen naast haar. Een moment Iang denk ik dat ik moet overgeven. Mijn hart klopt zo hard dat ik het kan horen in mijn hoofd. Dit kan niet waar zijn. Maar Kiki blijft me met een staalharde blik aankijken.

			Ik voel hoe het bloed naar mijn wangen stijgt. Ik moet iets zeggen. Iets. ‘Eh, oké. Dan slaap ik wel in de slaapzaal.’ Mijn stem klinkt hees en pieperig, alsof ik zwaar verkouden ben.

			‘Dat lijkt mij ook het beste,’ zegt Kiki. ‘Dan zien we je straks bij het avondeten.’

			‘Ja.’

			Ik draai me om. De eerste paar meter loop ik rustig, maar dan begin ik te rennen. Steeds harder en harder. De gang door, de bocht om. Het kan me niet schelen wat Kiki, Nynke en Juno van me denken. Ik moet hier weg. Ik moet alleen zijn. Ik moet ergens zijn waar niemand komt. Ik trek de deur van het schoonmaakhok open. Hijgend leun ik tegen een stellingkast met schoonmaakspullen. Wat is er gebeurd? Het lijkt wel alsof mijn hersenen rondjes draaien. Ik word er duizelig van. Het ging zo goed. Kiki was mijn vriendin.

			Omdat ze de hoofdrol in de musical wilde, snerpt een stem door mijn hoofd.

			Nee! Dat is niet waar! Ik druk mijn handen tegen mijn oren, maar de stem gaat door.

			Waarom denk je dat ze altijd bij je thuis kwam? Niet voor jou, maar voor je vader.

			Nee, nee, jammer ik vanbinnen.

			En nu ze de hoofdrol in de musical heeft gekregen, laat ze je barsten.

			Er valt een stilte in mijn hoofd.

			Mijn handen hangen slap langs mijn zij. Ik heb het gevoel dat ik verlamd ben.

			Ergens diep in mijn lichaam voel ik iets opborrelen. Eerst kan ik het niet plaatsen, maar dan weet ik wat het is: woede. Als vergif trekt het door mijn lichaam. Waarschijnlijk heeft het jaren binnen in mij liggen slapen. En nu is het wakker geworden.

			God, wat haat ik Kiki.

			Ze heeft me hoop gegeven. Hoop op een normaal leven. En daarna heeft ze me als een insect platgetrapt. Maar daar zal ze nog spijt van krijgen.





18.05 uur


			Floris





			Godzijdank heb ik het onderste bed bij het raam kunnen bemachtigen. Ik had werkelijk niet op een van de twee bovenste bedden willen slapen. Warme lucht trekt omhoog. En ik weet nu al dat er vanavond tegen het plafond een bedwelmende alcohol- en sigarettenwalm zal hangen. Ik weiger als een varken in die zurige lucht te liggen. Milan en Tony hebben nu de bovenbedden. Ze deden alsof ze de hoofdprijs hadden gewonnen. Ik heb het zo gelaten. Het andere onderste bed is nog vrij. Gelukkig is de rest van de jongens uit onze klas naar de slaapzaal gelopen.

			Mijn hand gaat over de versleten, geblokte sprei. Het voelt bijna als een straf: de overgang van onze villa aan het Vondelpark in Amsterdam, met de glanzende houten vloeren en de prachtige lichtinval, naar dit smerige, donkere hol. Het is maar voor twee nachtjes, hou ik mezelf voor.

			Uit mijn leren reistas haal ik mijn kleren: drie overhemden, een lamswollen trui, een beige broek. Alles is keurig gestreken door onze werkster.

			‘Wat ben jij aan het doen?’ vraagt Milan, die op het onderste bed tegenover dat van mij zit.

			‘Mijn tas aan het uitpakken,’ antwoord ik.

			‘Ja, hè, hè, dat zie ik ook wel. Maar waarom?’

			‘Omdat mijn kleren anders kreuken.’

			‘Kreuken? Je bent toch geen homo?’ Milan lacht, alsof hij iets heel grappigs heeft gezegd.

			‘Nee, dat ben ik inderdaad niet.’ Ik lach mee. Niet omdat ik zijn opmerking grappig vind, verre van dat zelfs, maar ik weet dat ik af en toe moet meelachen, anders vinden ze weer dat ik me vreemd gedraag. En ik heb geen zin in lastige vragen.

			Tony mengt zich nu ook in het gesprek. ‘Onze playboy is natuurlijk bang dat hij niet kan scoren bij de chickies vanavond,’ zegt hij met dat platte Amsterdamse accent van hem. ‘Heb je je overhemden van Hugo Boss en Armani ook meegebracht?’

			‘Nee, die heb ik thuisgelaten,’ zeg ik rustig, terwijl ik denk: Omdat jij ze anders uit mijn tas had gejat om ze op Marktplaats te verpatsen.

			‘Over de chickies gesproken,’ zegt Milan. ‘Ik heb al gecheckt waar ze zitten: in de andere vierpersoonskamer, aan het einde van de gang.’

			‘Wie zitten daar dan?’ Tony klinkt gretig, alsof die meiden allemaal speciaal voor hém daar klaarzitten.

			‘Juno, Nynke en, niet te vergeten…’ Milans stem daalt. ‘Kiki!’

			‘Ah, de grootste slet van de school.’ Tony’s tong beweegt snel tussen zijn opgestoken wijs- en middelvinger. ‘Ik bef haar vanavond helemaal gek.’

			Milan snuift. ‘In your dreams. Jij ligt vanavond met je rechterhand in bed. Kiki wil geen onervaren jongens.’

			‘Luister, man.’ Tony klinkt geïrriteerd. ‘Ik heb waarschijnlijk meer meiden geregeld dan jij bier hebt gedronken in je leven.’

			‘Weet Kiki eigenlijk al dat je een besneden pik hebt?’ zegt Milan. ‘Dat de dokter je voorhuid weg heeft moeten snijden omdat je eikel altijd ontstoken was? Dat zal Kiki vast een lekker verhaal vinden.’

			Stilte. Tony’s vuisten die samenballen. De kamer lijkt onder stroom te staan. Het is wachten op een uitbarsting. In mijn hoofd tel ik de seconden. Als ik bij twee ben, begint Tony te schelden.

			‘Jij klootzak! Ik was toen zes! Als je het tegen Kiki zegt, dan maak ik je dood!’

			Tony lijkt groter nu hij zo staat te schreeuwen. Zijn bruine ogen zijn nog donkerder geworden en er trilt een spiertje bij zijn slaap. Hij heeft de zelfbeheersing van een kleuter, schiet door mijn hoofd. Ik zou hem zo niet in een donker steegje willen tegenkomen.

			Milan lijkt er niet van te schrikken. ‘Hé gast, het was maar een grapje,’ zegt hij grijnzend. ‘Natuurlijk zeg ik het niet tegen Kiki.’

			Weer een stilte. Tony’s vuisten ontspannen, even.

			‘Hm,’ snuift hij dan. ‘Wie zegt dat ik je kan vertrouwen?’

			‘Je kent me toch,’ zegt Milan, nog steeds grijnzend.

			Het gesprek laat zich volgen als een spannende tenniswedstrijd. De bal is nu aan Tony’s kant van het net.

			‘Dat is nu juist het probleem,’ serveert Tony terug. ‘Je hebt me wel vaker wat geflikt.’

			‘Zullen we er anders een weddenschap van maken?’ Milan is razendsnel van onderwerp veranderd.

			Dit is blijkbaar te moeilijk voor Tony, want zijn mond valt open. ‘Wat? Een weddenschap? Hoe bedoel je?’

			‘We wedden om Kiki. Degene die Kiki vanavond weet te regelen, wint 150 euro.’

			Tony’s mond krult zich in een glimlach. ‘Now we’re talking. Alleen ga jij verliezen. Kiki lachte op de boot naar me. Ze wil me. Echt.’

			Milan glimlacht ook. Ik zie aan zijn tevreden blik dat hij weet dat de woede-uitbarsting van Tony nu onder controle is. ‘We zullen zien. Dat de beste moge winnen.’

			‘Als je maar wel dokt als je verliest.’ Ik zie weer een flits van agressie over Tony’s gezicht schieten.

			Dit zinnetje zou mij enorm irriteren. Maar Milan blijft de rust zelve.

			‘Natuurlijk betaal ik als jij wint. Afspraak is afspraak.’

			‘Hand erop?’

			‘Hand erop.’

			Milan en Tony schudden elkaar de hand.

			Game, set, match voor Milan. Ik moet het toegeven: dit heeft hij soepeltjes afgehandeld.

			‘En dan nu… indrinken!’ zegt Milan. Hij trekt de rits van zijn sporttas open. De inhoud van een hele minibar komt tevoorschijn: flesjes wodka, jenever, rum, whisky, Passoã. ‘Wie wil er wat zum zaufen?’ roept hij

			‘Lekkâh,’ zegt Tony, met een accent alsof hij in Oh Oh Cherso meespeelt. ‘Ik lust wel zo’n flessie wodkâh.’

			‘En wat wil jij drinken, Floris?’ vraagt Milan aan mij.

			Ik antwoord niet. Mijn ogen schieten door de kamer. Het is alsof ik naar zo’n plaatje kijk met ‘Zoek de verschillen’. Alles klopt, behalve –

			‘Hallo?’ onderbreekt Milan mijn gedachten. ‘Ik vroeg of je wat wilde drinken? Sorry dat ik geen champagne voor je heb meegenomen.’

			‘Waar is mijn jas?’ vraag ik.

			Milan staart me aan alsof ik gek ben geworden. Tony kijkt niet eens in mijn richting.

			‘Waar is mijn jas?’ vraag ik nogmaals. Omdat er nog steeds geen antwoord komt leg ik uit: ‘Mijn portemonnee zit in mijn binnenzak.’

			‘Weet ik veel waar je jas is,’ zegt Tony uiteindelijk. ‘Zie ik er soms uit als zo’n garderobetrutje?’

			Honend kijkt hij me aan. Ik voel hoe de spieren in mijn nek zich spannen. Tony drinkt altijd op mijn kosten. Alle rondjes die ik geef drinkt hij tot de laatste druppel op. Maar mij een keer helpen, ho maar. Ik zou hem kunnen slaan. Ik zou hem in zijn asociale kutgezicht kunnen spugen. Maar dat is niet verstandig. Ik dwing mezelf om te ontspannen.

			‘Je ziet eruit als Tony,’ zeg ik glimlachend. ‘En weet Tony toevallig waar mijn jas is?’

			Hij schudt zijn hoofd. ‘Ben je doof, man? Ik zei dat ik het niet wist.’

			Milan schraapt zijn keel. ‘Nu je het zegt… Ik denk eigenlijk dat ik je jas wel heb gezien. Het is toch die donkerbruine leren jas?’

			‘Waar is-ie?’ Het komt er scherper uit dan ik van plan was.

			‘In de hal. Op een stoel voor de eetzaal.’

			‘Hoe komt mijn jas daar?’ snauw ik.

			‘Weet ik veel,’ zegt Milan, en hij haalt zijn schouders op. ‘Ik heb ’m daar alleen zien hangen.’

			‘Waarschijnlijk heb je ’m daar zelf neergelegd,’ zegt Tony. ‘Doe effe rustig.’

			Ik negeer hem en loop zo snel als ik kan terug naar de centrale hal. En ja hoor, daar hangt mijn jas. Keurig opgehangen over de rugleuning van een stoel, alsof het de normaalste zaak van de wereld is dat hij daar hangt. Mijn hand gaat naar mijn binnenzak. Leeg. Snel voel ik in mijn andere zakken. Ook leeg. Op dat moment weet ik dat ik een probleem heb. Een groot probleem.

			Ik ren terug naar onze vierpersoonsslaapkamer, de gang door, naar rechts, aan het einde van de gang weer naar links.

			‘Mijn portemonnee is uit mijn jas gejat,’ zeg ik terwijl ik naar binnen storm.

			‘Wat? Echt waar?’ zegt Milan. ‘Klote, man.’

			‘Heb je ’m niet thuis laten liggen?’ vraagt Tony.

			‘Nee,’ zeg ik kortaf. ‘Ik heb op de boot nog een broodje kaas en een colaatje gekocht.’

			‘Nou, dan lijkt het me duidelijk,’ zegt Tony.

			‘Wat? Wat is duidelijk?’ vraag ik geïrriteerd.

			‘Je hebt je portemonnee verloren op de boot.’

			‘Onmogelijk. Ik raak nooit iets kwijt.’

			‘Eens moet de eerste keer zijn,’ zegt Tony met een irritante glimlach.

			‘Zat er veel geld in?’ vraagt Milan.

			‘Driehonderd euro,’ antwoord ik met tegenzin.

			‘Driehonderd euro?’ Tony fluit bewonderend.

			‘Het was niet mijn geld,’ zeg ik kortaf. ‘Ik had het van mijn vader gekregen.’

			‘Zomaar?’ vraagt Tony, op een toon alsof hij het bijna niet kan geloven.

			‘Voor noodgevallen. Het was de bedoeling dat ik het weer aan hem zou teruggeven.’

			‘Dat zal je rijke pappie dan niet leuk vinden.’ Tony’s gezicht komt vlak bij het mijne. ‘Misschien word je wel onterfd.’

			Ik zie iets in Tony’s ogen wat ik niet kan begrijpen: leedvermaak. De woede komt weer omhoog. Ik weet wat die woede kan doen. Negeer hem, denk ik. Tony is het niet waard.

			‘Hoe laat begint het eten ook al weer?’ hoor ik Milan vragen.

			Tony’s gezicht draait van me weg. Zijn redding. En de mijne.

			‘Halfzeven,’ zegt hij.

			‘Kom, dan gaan we naar de eetzaal,’ zegt Milan. En tegen mij: ‘Joh, die portemonnee komt wel weer boven water. Maak je niet druk.’





19.05 uur


			Harriet Aarsman





			De lucht van gebraden gehakt hangt als een vette nevel in de eetzaal. Ik word er onpasselijk van en probeer niet te denken aan alle varkens die zijn afgemaakt voor deze gehaktballen. Wat een verspilling. Wat een troosteloos einde.

			‘Godverdomme, Milan pakt mijn vork!’ gilt iemand door de zaal.

			‘Die eikel liegt!’ roept Milan.

			Tientallen stemmen gillen door elkaar heen. Iedereen roept wat anders: vieze eikel, homo, tyfus, klootzak. Het lijkt wel of hierbinnen geen regels meer gelden. In mijn klas zou ik dit nooit toelaten. Daar gelden strikte omgangsvormen. Niet praten tijdens de les. Je vinger opsteken als je iets wilt vragen. De leerkracht – mij dus – met u aanspreken.

			Maar blijkbaar ben ik de enige leerkracht die zich nu aan dit gegil ergert. Thomas, Ella en Rob doen in ieder geval net alsof er niks aan de hand is en eten rustig door.

			Mijn ergernis onderdrukkend neem ik een hapje van mijn bloemkool. Het eten is te zout, te lang doorgekookt en smakeloos. Hoe krijgen mensen dit naar binnen? Thuis eet ik alleen groenten uit eigen tuin. In de zomer heb ik tomaten, boontjes, sla, bloemkool, courgettes. In de winter verbouw ik spruitjes, kool, winterpenen. Ik eet wat het land mij geeft.

			Mijn ogen dwalen door de eetzaal. Er zijn maar weinig leerlingen met wie ik een band heb. De meeste leerlingen zien het vak biologie als een verplichte foltering. Ik zie het aan de afkeer op hun gezicht als ze mijn lokaal binnenlopen, aan hun kromgetrokken schouders en hun afgewende blikken. Dertig jaar geleden, toen ik begon met lesgeven, wist ik zeker dat ik jongeren zou kunnen betoveren met de wonderen der natuur. Maar dat was een vergissing. Het enige onderwerp dat ze nog enigszins boeit is seksuele voorlichting. Na een lange werkdag ben ik altijd blij als ik weer naar mijn boerderijtje in Amsterdam-Noord mag.

			Normaal gesproken ga ik dan ook nooit mee met excursies. Maar de maand mei is een unieke tijd om Vlieland te bezoeken. Alles staat in bloei. Het zeldzame moeraskartelblad met die prachtige paarse bloemen, de kleine ratelaar, het dubbelloofvaren, de witte bloemetjes van de parnassia. Toen ik hoorde dat klas 5 atheneum naar Vlieland ging, kon ik de kans niet laten lopen. Ik heb me aangemeld als begeleider. Eigenlijk was ik in de veronderstelling dat de flora van Vlieland de hoofdreden was van mijn bezoek, en dat ik het begeleiden van leerlingen wel aan de andere leraren kon overlaten. Helaas ben ik daar nu niet zo zeker meer van.

			‘Wie wil mijn gehaktbal?’ hoor ik Ella vragen.

			Ze kijkt ons alle drie aan. Haar ogen glanzen vol energie. Ze lijkt eerder een kind van zestien, dan een lerares Engels van rond de dertig. Ik snap nog steeds niet waarom de directie haar aan het begin van het schooljaar heeft aangenomen.

			‘Ik wil nog wel een balletje,’ zegt Rob gretig, terwijl hij zijn bord naar Ella schuift. Blijkbaar kan hij als docent gymnastiek eten wat hij wil, want er zit geen grammetje vet aan zijn lichaam.

			Ella wipt de gehaktbal met haar vork op zijn bord.

			Rob stopt meteen een groot stuk in zijn mond. ‘Heerlijk,’ murmelt hij met volle mond, terwijl zijn kaken het vlees vermalen.

			Het is het meest onsmakelijke wat ik in lange tijd heb gezien. Zijn vette, smakkende lippen, de halfopen mond waarin ik stukjes gehakt met speeksel zie ronddraaien, de opgezwollen spieren in zijn kaken.

			‘Nou, nou, Harriet. Wat kijk jij boos,’ boort Ella’s stem zich in mijn gedachten. ‘Had jij die gehaktbal ook gewild? Je kijkt dat ding bijna uit Robs mond.’

			Ella kijkt me vragend aan. Rob kauwt niet meer en kijkt ook naar me. Of Thomas naar me staart weet ik niet, want hij zit naast me.

			Schaamte kruipt over mijn gezicht. Ella bekeek mij, terwijl ik Rob bekeek, en dat had ik niet door. Ik wou dat ik aan haar blik kon ontsnappen.

			‘Eh, nee,’ zeg ik. ‘Ik ben vegetariër.’

			‘Goh, dat zou je niet zeggen.’

			Er valt een stilte.

			Thomas redt me door op te staan. Hij tikt met een mes tegen zijn glas en roept hard: ‘Iedereen koppen houden. Ik heb een paar belangrijke mededelingen.’

			Het is alsof iemand de volumeknop van de stereo uitdraait. Muisstil staren de leerlingen hem aan, alsof God zelf hen toespreekt. En dat voor een leraar Nederlands!

			‘Vanavond hebben jullie een vrije avond. Doe vooral waar je zin in hebt. De leerlingen die hier willen blijven, kunnen met ons over de diepere zaken in het leven praten.’ Hij wijst naar Ella, Rob en mij. ‘Maar jullie mogen ook het uitgaansleven van Vlieland gaan verkennen.’

			Een luid gejoel barst los.

			‘Thomas for president,’ roept een jongen.

			Thomas grijnst en maakt een buiginkje. Hij ziet er nonchalant en jongensachtig uit in zijn spijkerbroek met donkerblauwe schipperstrui. Ik zou hem eind twintig schatten, terwijl ik weet dat hij vorige week 38 is geworden.

			‘Maar…’ Hij heft bezwerend zijn handen op. ‘Er gelden natuurlijk wel een paar regels.’

			Ik ga wat meer rechtop zitten, benieuwd naar de reacties van de leerlingen. Maar niemand protesteert. Ze kijken allemaal nog steeds aandachtig naar Thomas. Hoe krijgt hij dit voor elkaar?

			‘Om één uur moet iedereen weer terug op De Vliehorst zijn. Rob is de portier van vanavond. Hij zal elke leerling die naar binnen gaat persoonlijk afvinken. En wie niet op tijd terug is, die mag morgen alle wc’s en douches gaan schoonmaken.’

			Er wordt gelachen. Het is voor mij een raadsel waarom alle leerlingen dit een grappige opmerking vinden. Bij mij zou iedereen nu boe gaan roepen.

			‘En drinken, prima,’ vervolgt Thomas. ‘Maar hou het alsjeblieft een beetje gezellig. Zijn er verder nog vragen?’

			‘Gaat u ook mee?’ roept iemand.

			‘Dit keer niet. Wij hebben hier vanavond ons eigen feestje. Teachers only.’

			Feestje? Het woord alleen al bezorgt me rillingen. Ik wilde juist vroeg naar bed gaan om morgen fris mee te gaan op de excursie. Het idee om vanavond wat met Ella, Rob en Thomas te moeten drinken, grenst aan een nachtmerrie.





21.07 uur


			Nynke





			Ik moet niezen als de haartjes van mijn poederkwast langs mijn neusgaten strijken. Wat een vies, harig rotding. Meestal doe ik alleen wat mascara op mijn wimpers. Maar vanavond is Milan er ook. Dus ben ik losgegaan met foundation, blush, oogschaduw en poeder. In de spiegel bekijk ik het resultaat. Ik zie nauwelijks verschil met normaal. Waarom kunnen Kiki en Juno dit wel? Zij zien er met make-up altijd uit alsof ze Doutzen Kroes zijn.

			Teleurgesteld draai ik me om. Juno en Kiki zijn zich in het midden van de kamer aan het verkleden. Juno staat in haar ondergoed en houdt een zwart, glimmend tuniekje voor haar lichaam.

			‘Is dit wat?’ vraagt ze.

			Kiki bekijkt het fronsend. ‘Wat doe je erbij aan?’

			‘Een zwarte legging en mijn nieuwe crèmekleurige cowboylaarzen.’

			‘En wat doe je met je haar?’

			‘Gewoon los, dacht ik.’ Juno haalt een hand door haar bruine in laagjes geknipte haren.

			‘Ja,’ zegt Kiki langzaam. ‘Ja, ik vind het leuk. Dat zwarte tuniekje laat je blauwe ogen mooi uitkomen. Maar dan zou ik je ogen wel extra zwaar opmaken.’

			‘Smokey eyes?’

			‘Smokey eyes!’

			Kiki en Juno geven elkaar een high five. Juno lijkt de bootreis te zijn vergeten. Ik durf haar niet te vertellen dat de weersvooruitzichten voor onze terugreis op vrijdag weinig goeds voorspellen: windkracht 10 in het Waddengebied, zag ik net op mijn telefoon.

			‘Weet je, Kiek,’ zegt Juno terwijl ze zich in een zwarte legging wurmt.

			‘Nee, Jun,’ antwoordt Kiki. Ze is op mijn oude plek voor de spiegel gaan staan en borstelt haar lange blonde haren. Ze ziet er fantastisch uit in haar strakke spijkerbroek en laag uitgesneden zilveren topje.

			‘Ik zat nog even te denken over daarstraks met Lotte.’

			‘Ja?’

			‘Was het niet een beetje te bot?’

			‘Hoe bedoel je?’

			Juno zucht. ‘Nou, dat je zei dat ze hier niet kon slapen. Ik zou huilend terug zijn gegaan naar Amsterdam als ik haar was.’

			‘Luister.’ Kiki schudt haar blonde haren als een waterval over haar schouders. ‘Lotte is een mug. En muggen horen niet in deze kamer thuis. Dat weet jij. Dat weet Nynke. Dat weet ik.’

			‘Ik dacht anders dat je haar best aardig vond,’ zegt Juno.

			‘Denk je nu echt dat ik vriendinnen kan worden met iemand die ribbroeken, bergschoenen en geitenwollensokkentruien draagt?’ zegt ze met een lachje. ‘Dat ik aardig tegen haar deed, wil nog niet zeggen dat ik haar aardig vond.’

			Ik zie hoe Kiki’s woorden tot Juno doordringen. Ze veranderen de blik in haar ogen, maken haar pupillen wijder en donkerder. Zou ze denken aan de audities voor de schoolmusical? Aan Kiki die in plaats van haar de hoofdrol heeft gekregen? Zolang ik Juno ken, wil ze al actrice worden. Alles heeft ze er voor opzijgezet. Als wij gingen shoppen, dan ging zij naar musicalles. Als wij op zaterdagochtend nog in bed lagen, dan zat zij al in de trein op weg naar een of andere dramaworkshop. Na haar eindexamen wil ze naar de toneelschool, maar daarvoor heeft ze meer podiumervaring nodig. En daarom was die hoofdrol zo belangrijk voor haar. Ook al is Kiki een van mijn beste vriendinnen, ik snap nog steeds niet waarom ze Juno dit heeft geflikt. Als ik Juno was geweest, had ik nooit meer met haar willen praten.

			Maar ik ben Juno niet, want Juno zegt glimlachend: ‘Ik heb je toch altijd al gezegd dat Lotte een saaie muts is?’

			‘Yes, yes, I know, darling,’ zegt Kiki. ‘En dat is precies de reden waarom ze nu in de grote slaapzaal slaapt, bij alle andere saaie mutsen.’

			Dan draait Kiki zich naar mij om. ‘Wat doe jij eigenlijk aan vanavond? Dit?’

			Ze staart me aan alsof ik eruitzie als een zwerver.

			‘Eh, j-ja,’ stamel ik.

			‘Ik ken dit setje niet.’ Kiki’s radarblik scant me van boven naar beneden.

			‘Het is, eh, ook nieuw. Bij de Zara gekocht dit weekend.’

			Ze blijft me maar aanstaren. Mijn nieuwe zwarte truitje begint te kriebelen. De spiksplinternieuwe spijkerbroek voelt opeens veel te strak.

			Plotseling begint Kiki te glimlachen. ‘Vet setje. Goed uitgekozen. Een rokje zou nog beter zijn geweest, maar ik weet dat je daar allergisch voor bent.’

			Opgelucht haal ik adem. ‘Dank je.’

			‘Wat zal Milan straks van je nieuwe kleren vinden?’ vervolgt Kiki achteloos.

			‘M-milan?’ Bij het uitspreken van zijn naam worden mijn wangen knalrood.

			‘O, kom op, Nynke!’ roept ze. ‘Je denkt toch niet dat ik niet doorheb voor wie je die nieuwe kleren hebt gekocht? Ik heb je nog nooit in zo’n strak, bloot truitje zien lopen. Je boobs vallen er bijna uit.’

			Ik voel mijn wangen nog warmer worden. Waarschijnlijk zijn ze nu bijna donkerpaars. Kiki heeft gelijk. Ik heb de kleren inderdaad voor Milan gekocht. Al meer dan drie jaar denk ik bij elk kledingstuk dat ik aantrek of koop aan hem. Zou hij het leuk vinden? Zou het hem opvallen? Eigenlijk denk ik bij alles wat ik doe aan Milan. Ik denk aan hem als ik opsta, als ik mijn tanden poets, als ik naar school fiets, ik denk aan hem als ik mijn huiswerk maak, ik denk aan hem als ik weer ga slapen. En elke nieuwe dag heb ik weer hoop. Hoop dat hij me dit keer wel ziet staan. Maar het beste wat me ooit is overkomen, is dat hij mijn wiskundeaantekeningen wilde kopiëren. Niet bijster romantisch.

			Eigenlijk is mijn Milan-adoratie een pure verspilling van geld en tijd. Ik had net zo goed op een of andere filmster verliefd kunnen worden. Opeens knapt er iets in mijn hoofd. Misschien komt het door Kiki’s priemende blik. Door het medelijden dat ik in Juno’s ogen zie. Door die stomme nieuwe kleren die me 73 euro hebben gekost.

			‘Ik ben niet meer verliefd op Milan,’ hoor ik mezelf zeggen.

			Voor een moment is het stil.

			Dan klapt Kiki dubbel van het lachen. Alsof dat een teken is, barst ook Juno in lachen uit.

			‘Je denkt zeker dat wij gek zijn?’ hikt Kiki. ‘Niet meer verliefd op Milan? Dat geloof je toch zeker zelf niet?’

			‘Nyn, doe niet zo idioot,’ zegt Juno gierend van de lach. ‘Je bent al jaren verliefd op die jongen!’

			‘Maar nu niet meer,’ zeg ik, terwijl ik het zelf probeer te geloven. ‘Ik vond hem vandaag zo kinderachtig in de bus. Met dat domme liedje dat hij voor De Vries begon te zingen.’

			Ik kijk naar Juno en Kiki of ze mijn verhaal slikken. Ze lachen nog steeds. Shit. Als ik hen nog niet eens kan overtuigen, hoe kan ik dan in hemelsnaam mezelf ooit overtuigen?

			Kiki komt naar me toe gelopen. ‘Keep on dreaming, Nynepien. Maar ik heb een goede oplossing voor je liefdesverdriet.’

			‘Ik heb geen liefdesverdriet. Ik ben gewoon niet meer verliefd op Milan. Punt.’

			‘Ja, ja, tuurlijk, wat jij wilt.’ Ze haalt een hand door mijn haren. ‘Weet je wat ik ga doen? Ik ga je opmaken en je haar stylen.’

			‘Maar… Maar… Maar ik heb me al opgemaakt,’ stamel ik.

			‘O, echt?’ De radarblik is terug in Kiki’s ogen. ‘Welke cursus maquillage heb jíj gevolgd? Niet degene die ik heb gedaan in ieder geval.’

			Ongelukkig staar ik haar aan. ‘Het, eh, lukte niet zo goed.’

			Kiki duwt me op een stoel. ‘Dat kun je wel zeggen, ja. Leco zou een hartaanval krijgen. Maar gelukkig heb je mij nog.’

			‘Wat ga je doen?’ vraag ik een beetje angstig.

			‘Ik dacht aan een jarenzestiglook, met veel eyeliner en zo. Dat past mooi bij je grijsgroene ogen. Het moet glamorous en catwalkachtig worden.’

			‘Is dat niet te opvallend?’ vraag ik een beetje angstig.

			‘Natuurlijk niet. Ogen dicht,’ commandeert ze.

			Omdat ik weet dat het toch geen zin heeft om te weigeren, doe ik wat ze zegt.

			‘Stilzitten.’ Kiki smeert iets op mijn oogleden. Het kietelt.

			‘Kijk omhoog.’ Met eyeliner trekt ze onder en boven mijn ogen een lijntje.

			‘Lachen.’ Een grote kwast borstelt langs mijn wangen.

			‘Wat zullen we met je haar doen?’ vraagt ze peinzend.

			‘Niks?’

			‘Ha, ha, heel grappig.’ Kiki doet net alsof ze lacht. ‘Ah, ik heb een goed idee. Buk eens.’

			‘Maar…?’

			‘Niet zeuren, Nyn. Het wordt mooi. Echt.’

			‘Oké dan.’

			Als een gewillig slachtoffer laat ik mijn hoofd tussen mijn knieën bungelen. Kiki rost hardhandig met een borstel door mijn haren. Ik voel het bloed naar mijn wangen stromen, mijn slapen kloppen.

			‘Kiki…’ zeg ik. ‘Hoelang duurt dit nog? Het doet pijn.’

			‘Ssst, niet aanstellen, ik ben bijna klaar. Doe je mond dicht. Nu.’

			Een wolk haarspray vliegt door mijn haren.

			‘Jakkes,’ proest ik. ‘Wil je me soms dood hebben?’

			‘Perfect,’ mompelt ze, meer tegen zichzelf dan tegen mij. ‘Kom maar omhoog.’

			Met tranende ogen ga ik rechtop zitten.

			Kiki houdt een spiegel voor mijn neus. ‘Tadadadaaaaa,’ roept ze. ‘Look at the new you. Welcome, Miss Vlieland!’

			‘Wat… wat heb je gedaan?’ stamel ik. Over mijn wangen lopen knalrode strepen, alsof ik hoge koorts heb. Op mijn oogleden zit een dikke laag zilveren glitteroogschaduw. Mijn donkerblonde haren zijn getoupeerd en staan alle kanten uit. Het lijkt wel alsof ik meedoe aan een aflevering van Holland’s Next Top Model. Het is te dramatisch. Veel te opvallend. Dit ben ik niet. Het liefst zou ik nu onder de douche willen stappen om alles van me af te spoelen.

			‘Vind je het niet mooi?’ vraagt Kiki met een pruilmondje.

			Ik weet niet wat ik moet zeggen en haal mijn schouders op.

			‘Jun, we hebben je hulp nodig,’ roept Kiki. ‘Wat vind jij van Nynkes make-up? Nyn doet net alsof ik haar heb mishandeld.’

			Juno komt naar ons toe gelopen en werpt een blik op mijn opgemaakte gezicht. Zie ik haar schrikken, of lijkt dat maar zo? O, alsjeblieft, smeek ik inwendig, zeg tegen Kiki dat je het lelijk vindt. Dat ze het eraf moet halen. Zeg tegen Kiki dat ik eruitzie als een indiaan met twee blauw geslagen ogen.

			Maar Juno glimlacht en zegt: ‘Ik vind het mooi. Anders, maar mooi. Ik zou het zo laten.’

			‘Nou, dat is dan opgelost.’ Kiki legt de spiegel weg. ‘It’s time to party, girls. Let’s go!’





21.52 uur


			Anneke





			Soms denk ik wel eens dat mijn klasgenoten van een andere planeet komen. Een planeet hier heel ver vandaan, uit een andere Melkweg. Jaren geleden zijn ze hier met een ruimteschip gekomen om de aarde te bezetten. De normale mensen hebben ze gevangengenomen, in stukjes gesneden en opgegeten. Maar ze zijn er eentje vergeten, en dat ben ik.

			Vanaf een stoel in de eetzaal zie ik mijn klasgenoten naar buiten lopen. Ze zien eruit alsof ze door de wasstraat zijn gehaald: haren netjes gekamd, oren en polsen vol met glimmende sieraden, hun mooiste kleren aan. Ze roepen op een opgewonden toon dingen tegen elkaar. Ik kan de energie die ze uitstralen bijna voelen. Een voor een verlaten ze De Vliehorst en gaan op weg naar dé discotheek van Vlieland: De Oude Stoep.

			Ik ben de enige die vanavond niet meegaat. Waarom ben ik zo anders? Waarom vind ik uitgaan, jongens en make-up niet leuk? Waarom komt er nooit iemand bij me staan in de pauzes? Waarom ben ik altijd alleen? Het is niet zo dat ik op school word gepest. Pesten houdt nog enige vorm van aandacht in. Negatieve aandacht weliswaar, maar toch. Ik word gewoon genegeerd.

			‘Fuck man, waar is iedereen? Zijn we de laatsten?’ Het is de harde, lage stem van Kiki. Samen met Juno en Nynke loopt ze door de gang. Ze lijkt op een Barbie met haar steile blonde haren, lange benen en rood opgemaakte mond. Juno en Nynke lachen om iets wat Kiki zegt. Kiki is zonder meer de leidster van de meisjesroedel. Het dominante alfavrouwtje: zij loopt voorop, en Juno en Nynke volgen haar op een halve meter afstand.

			In Kiki’s hiërarchie kom ik niet voor. Voor haar ben ik een lid van de laagste kaste, een paria, nog minder dan niks. Als ze op school langs me loopt, doet ze net alsof ik niet besta. Bij gym werden we een keer in koppels opgedeeld door De Vries, om de handstand te oefenen. Bizar genoeg liet hij mij toen een duo vormen met Kiki. Een vreemd gevoel voor humor heeft die man. Kiki liet me doorschieten, terwijl ze mijn benen had moeten tegenhouden. Ik viel keihard op mijn rug. Bewegingloos stond ze naar me te kijken. Het leek net alsof ze me niet durfde aan te raken. Alsof ik een besmettelijke ziekte had.

			Juno, Nynke en Kiki verdwijnen luid pratend naar buiten. De voordeur valt achter hen dicht. Eindelijk rust. Ik sla mijn boek open: Het Heelal van Stephen Hawking. Het gaat over het ontstaan van de kosmos. In mijn hoofd zweef ik tussen de tekst door naar de sterren en ontdek ik nieuwe delen van het universum. Ver, ver weg moet er een plek in het heelal zijn waar meer mensen zoals ik wonen. Ik moet hem alleen nog vinden.





22.02 uur


			Juno





			Kiki en Nynke lopen druk pratend naast me. Ik doe alsof ik luister, maar ondertussen staan al mijn zenuwen in de paniekstand. Het is nog harder gaan waaien dan vanmiddag! Overal op straat liggen afgerukte takken en kapot gevallen dakpannen. De wind is zo sterk dat ik amper rechtop kan blijven staan. Ik heb al tien keer het weerbericht op mijn mobieltje gecheckt. Op alle websites wordt gewaarschuwd voor extreem noodweer in de komende 48 uur. Wat een nachtmerrie. Ze denken toch niet dat ik terugga op die boot? Van z’n lang zal ze leven niet.

			‘Ah, kijk, daar is De Oude Stoep,’ hoor ik Kiki zeggen. ‘Bij die bruine deur.’

			Ik probeer te glimlachen. ‘Nou, ik ben benieuwd.’





22.17 uur


			Kiki





			Het is alsof ik twee jaar terug in de tijd ga als ik De Oude Stoep binnenwandel. Nog steeds is die lelijke, ronde, bruine bar er. Nog steeds ziet de binnenkant van het café eruit als de kajuit van een boot. En het dansgedeelte is ook nog as ugly as it was. Misschien vinden die losers uit Vlieland dit leuk, zo’n mislukte filmset uit de jaren zestig met zwart-wit geblokte tegels op de vloer, maar oh my god, het is zo twintigste eeuw. Wat een doffe ellende dat ik hier nu al voor de tweede keer in mijn leven ben.

			In een vlaag van verstandsverbijstering had ik twee jaar geleden met een paar vriendinnen van zomerkamp een weekendje Vlieland geboekt. Het leek ons wel lachen. Lekker ver weg van Amsterdam, en geen zeikende ouders in de buurt. Maar de jongerencamping was af-schu-we-lijk. We stonden met onze tent naast een groepje boeren uit de Achterhoek die de ene na de andere domme opmerking maakten. En het weer was vreselijk. Het heeft twee dagen aan een stuk geregend. Dus zijn we maar gaan drinken; goedkope wijn van de supermarkt, jenever uit slijterij De Branding. Van het hele weekend kan ik me verder niet veel meer herinneren, behalve dat ik knetterdronken was.

			‘Wat een bejaardentent,’ zegt Juno terwijl ze om zich heen kijkt.

			‘Hm-m,’ knik ik. ‘Wat is er trouwens met jou aan de hand? Je ziet een beetje witjes.’

			‘O, ik ben gewoon moe,’ zegt ze schouderophalend.

			‘Weet je zeker dat er –’

			‘Dit meen je niet!’ onderbreekt Juno me. ‘Ze draaien hier “It’s Raining Men” van The Pointer Sisters! Ik dacht dat dit nummer uitgestorven was.’

			‘Ik vind het anders best leuk,’ zegt Nynke.

			‘Nyn, please,’ zucht Juno. ‘Dit nummer vonden je opa en oma leuk, jij niet.’

			‘Sorry hoor,’ antwoordt ze op een verdedigende toon. ‘Maar ik speel het wel eens op keyboardles.’

			‘Dan zou ik daar maar snel mee stoppen.’

			‘Doe niet zo stom.’

			Ik begin hardop te lachen, en Juno vraagt verbaasd: ‘Wat is er zo grappig?’

			‘Jullie! Je gaat toch geen ruziemaken om The Pointer Sisters. Who cares? Ik weet iets veel belangrijkers.’

			‘Wat dan?’ vraagt Juno.

			‘Hebben jullie Milan al gezien?’

			Meteen schiet er een rode kleur op Nynkes wangen. Typisch Nynke: het lukt haar nooit om iets te verbergen. Het is bijna schattig.

			Juno en ik barsten in lachen uit.

			‘Hoezo niet meer verliefd, Miss Tomato?’ vraag ik.

			Ik zie Nynke nog roder worden. Hoe rood zou ze eigenlijk kunnen worden? Er brandt alweer een opmerking over Milan op mijn lippen, maar Juno is me voor.

			‘Joh, Nyn, we geloven je,’ zegt ze. ‘Het was maar een grapje van Kiki.’

			Ik rol met mijn ogen. Een grapje? Echt niet! Nynke moet gewoon niet zo lopen te mutsen.

			‘Echt?’ vraagt Nynke zacht.

			Juno werpt me een waarschuwende blik toe.

			‘Ja, ha, ha, het was inderdaad een grapje van me,’ zeg ik spottend. Maar Nynke merkt mijn toon niet op. Ze knikt opgelucht.

			Übermuts.

			Ik zucht. ‘Om nog even op mijn vraag terug te komen: is-ie er wel of is-ie er niet?’

			‘Ja, hij is er,’ zegt Nynke. ‘Hij staat daar, bij de bar.’ Om daar meteen aan toe te voegen: ‘Niet kijken! Straks ziet hij het.’

			‘Oké,’ knik ik, maar ik kijk toch. Milan staat samen met Tony en Floris aan de bar. Sukkels, denk ik.

			Nog voordat ik weet dat er iemand naar me kijkt, voel ik het al. De haartjes op mijn arm gaan rechtop staan en mijn nek begint te prikken. Met een ruk draai ik me om.

			Gadverdamme, een of andere eikel staat vanaf de andere kant van de dansvloer naar me te staren. Wat een boer! De strakke, gebleekte spijkerbroek die hij draagt kan echt niet meer. En dan heeft hij ook nog zijn overhemd strak in zijn broek gepropt, dat is echt modezelfmoord nummer 1.

			Fuck you, denk ik.

			De jongen blijft me aanstaren. Nog irritanter is het dat hij, terwijl ik strak terugstaar met een val-doodblik, begint te grijnzen. Wat denkt hij wel niet?

			Ik word gered door het meisje dat naast hem staat. Ze trekt aan zijn arm en zegt iets tegen hem. Aan haar blik en houding kan ik zien dat ze boos is. Waarschijnlijk is het zijn vriendin. Soort zoekt soort. Ze lijkt nog het meest op een trol, met die losse ongekamde haren en dat vormeloze jurkje. Ze trekt nog harder aan zijn arm. Mooi zo, laat die trol maar helemaal over de rooie gaan.

			‘Zullen we wat te drinken gaan halen?’ hoor ik Juno vragen.

			Ik draai me weer terug naar haar. ‘Goed idee. Betaal jij?’

			‘Nee.’ Er klinkt iets geïrriteerds door in haar stem. ‘Ik dacht aan een pot, Kiki.’

			‘Ook goed. Hier, tien euro.’ Ik heb wel meer, veel meer zelfs, maar dat hoeft zij niet te weten.

			Juno stopt het briefje in haar broekzak. ‘Wat wil je drinken?’

			‘Een Passoã Sunrise.’

			‘Kiek,’ zucht Juno. ‘Kijk om je heen, ze hebben hier echt geen cocktails. Bier, wijn, of sterk, dat is het voor vanavond. Dus, wat wordt het?’

			‘Een biertje dan maar.’

			‘En jij, Nyn?’

			‘Doe ook maar een biertje.’

			We kijken Juno na terwijl ze naar de bar loopt.

			‘Daar heb je Lotte,’ zegt Nynke opeens. ‘Ze is helemaal alleen. Wat zielig.’

			Mijn hoofd draait naar Lotte. Oh my god, wat heeft ze nu weer aan? Een oranje trui? Ze kan zo meespelen in Return of the Nerds.

			Lotte ziet mij ook staan. Ze glimlacht voorzichtig naar me.

			‘Zullen we vragen of ze bij ons komt staan?’ vraagt Nynke. ‘Ze heeft hier verder niemand om mee te praten.’

			‘Listen, ik werk niet voor War Child,’ zeg ik. ‘Lotte redt zichzelf maar. Had ze hier maar niet moeten komen als ze geen vrienden heeft.’

			Aarzelend doet Lotte een paar stappen in onze richting. Ik glimlach terug naar haar. Ze doet nog een paar stappen. Gossie, ze is net een hond: die komen ook altijd terug bij hun baasje, ook al worden ze geslagen. Ik laat haar nog verder naderen, tot halverwege de dansvloer, en dan draai ik me pontificaal om.

			‘Kiek!’ roept Nynke uit.

			‘Wat doet ze?’ vraag ik.

			‘Ze draait zich om. O nee, dit is echt zielig!’ roept Nynke uit. ‘Ze gaat weg.’

			Ik lach. ‘Opgeruimd staat netjes.’

			‘Pak eens wat glazen van me aan, ik hou het niet meer.’ Juno staat met drie biertjes voor onze neus, die gevaarlijk scheef hangen in haar handen.

			Snel pak ik een biertje. Nynke doet hetzelfde.

			‘Pfffieuw, ik dacht even dat ze uit mijn handen zouden vallen.’ Juno heft haar glas. ‘Waar drinken we op?’

			‘Op Vlieland?’ oppert Nynke.

			Goed idee,’ grijns ik. ‘Let’s party till we drop! Here we go, girls. Een, twee, drie…’

			In een keer drinken we onze biertjes op. Een warm gevoel trekt vanuit mijn buik omhoog naar mijn hoofd. Dit smaakt naar meer. This is the night!

			‘Jouw beurt, Nyn, om een rondje te halen,’ roep ik. ‘Doe mij maar wat sterkers, een jenever-cola.’

			‘Oké,’ mompelt ze.

			‘Ik lust nog wel een biertje. Lief dat je gaat halen, Nyn,’ zegt Juno.

			Uit de boxen komt ‘Whistle’ van Flo Rida.

			‘Eindelijk een normaal nummer. Kom, we gaan dansen.’ Ik trek Juno de dansvloer op. Tegen Nynke gil ik: ‘Maak er maar een dubbele jenever-cola van!’





22.52 uur


			Tony





			Al een halfuur hou ik Kiki in de gaten. Ik kan alleen maar denken aan de 150 euro die ik vanavond ga winnen. En aan Milans teleurgestelde blik als ik hem vertel dat ik Kiki heb geregeld. Als het had gekund, had ik haar als een holbewoner naar buiten gesleept en haar tegen de muur van De Oude Stoep genomen totdat ze gillend om genade had gesmeekt. Maar helaas, zo werkt het niet. Ik moet als een soort Justin Bieber–weekdier mijn best gaan doen. En ze maakt het me niet gemakkelijk, want ze staat de hele tijd te klitten met Nynke en Juno.

			In mijn hoofd heb ik alle strategieën al doorgenomen. Ik kan naar Kiki toe lopen en haar iets te drinken aanbieden, maar dan is de kans heel groot dat ik keihard word uitgelachen door Nynke en Juno. Een meisje kan een kreng zijn, maar drie meisjes die samenspannen zijn een onverslaanbaar monster. Een andere optie is dat ik Kiki toevallig aanstoot, en we dan aan de praat raken. Maar ook dan zullen Nynke en Juno er alles aan doen om me belachelijk te maken. Die stomme trutten moeten dus oprotten.

			‘Wil jij nog wat drinken?’ vraagt Milan aan me.

			‘Een biertje,’ zeg ik zonder mijn ogen van Kiki af te houden.

			Milan buigt naar me toe. ‘Ziet ze je niet staan?’ fluistert hij. ‘Die 150 euro is straks van mij.’

			‘Ik maak nog liever iemand van kant dan dat ik jou betaal,’ sis ik.

			Vanuit mijn ooghoek zie ik Milan grijnzend naar de bar lopen. Floris staat een paar meter verderop wat bozig voor zich uit te staren. Waarschijnlijk is hij nog steeds over de zeik door die gejatte portemonnee. Net goed, die gozer heeft geld zat.

			Opeens komt er beweging in het groepje van Kiki. Mijn ogen schieten meteen weer terug. Nynke loopt naar de bar en Kiki en Juno gaan de dansvloer op. De radertjes in mijn hoofd draaien razendsnel: moet ik nu toeslaan? Is dit de kans waar ik al de hele avond op wacht? Nee, zegt een stem in mijn hoofd, Juno is er nog steeds bij. Die zal geen centimeter van Kiki’s zijde wijken. Ik moet afwachten en me gedragen als een oude, sluwe vos die over het ijs loopt. Als ik te snel ga, zak ik er waarschijnlijk doorheen.

			Kiki en Juno dansen als twee geile YouTube-sletjes om elkaar heen. Als ik hun vader was, had ik ze drie weken huisarrest gegeven. Maar ik ben hun vader niet. Laat Kiki maar lekker kronkelen op de dansvloer, dan heb ik ook nog wat leuks om naar te kijken. Kiki’s zilveren shirtje spant om haar borsten. Het zijn net twee sinaasappels in een te krap netje. Ik stel me voor dat ik mijn hand onopvallend onder haar shirtje laat glijden. Mijn vingers zouden haar borsten pakken en erin knijpen. Een beetje hard, want daar houdt ze van, denk ik. Als ik in haar oor fluister of ze mee naar buiten gaat, zegt ze meteen ja. We zoeken een rustig plekje op. Er is vast wel ergens een begraafplaats of een parkje op dit eiland. Mijn handen zullen haar borsten weer vastpakken. Ze zal me smeken om verder te gaan. En dat doe ik. Ik laat mijn hand tussen haar benen verdwijnen. Zou ze daar kaal zijn, of zou ze een vachtje hebben, net als een jong hamstertje?

			Vorig jaar hadden de hamsters van mijn zusje een nest gekregen met zes kleine hamstertjes. Op een middag heb ik zo’n hamsterbaby’tje uit de kooi gepakt. Een warm roze wurmpje met een donsvachtje. Het diertje begon over mijn hand te kruipen, en duwde hulpeloos met z’n snuitje tegen mijn handpalm, op zoek naar melk. Hij dacht waarschijnlijk dat ik zijn moeder was. De kleine zwarte kraaloogjes keken me zonder enige emotie aan. Ik heb het achterlijfje tussen mijn duim en wijsvinger gepakt en erin geknepen. Steeds harder, totdat de blik in de zwarte oogjes begon te veranderen. Het was alsof het kleine hamstertje eindelijk begreep dat de wereld groter was dan zijn kooi vol zaagsel, moedermelk en stompzinnige medehamsters. Ik heb nog een keer extra hard geknepen en het beestje in de kooi teruggezet. De volgende ochtend was het dood.

			Vanavond ga ik Kiki een andere wereld laten zien. Ik voel hoe het bloed naar mijn kruis stroomt en mijn maag zich samenbalt. Kiki is vanavond van mij. All the way.

			En dan gebeurt datgene waar ik al zo lang op wacht: Juno gaat van de dansvloer af en loopt richting de wc’s, Nynke is nog niet terug, en Kiki blijft dus alleen achter. Dit is mijn kans. Zonder te aarzelen loop ik naar de dansvloer. Ik tik op Kiki’s schouder.





23.07 uur


			Lotte





			De stormachtige wind blaast een gordijn aan regendruppels in mijn gezicht. Ik zie amper iets. Mijn schoenen zoeken hun weg over de gladde straatstenen.

			Rustig lopen, niet vallen, dan maak je het nog erger dan het al is.

			Heel even dacht ik dat Kiki in De Oude Stoep weer normaal tegen me deed, dat ik me alles op De Vliehorst had verbeeld. Maar toen ik bijna bij haar was, draaide ze zich vals lachend om. Mijn trui prikte in mijn nek. Ik kon gewoon voelen hoe lelijk ze hem vond. En hoe dom en nietszeggend ze mij vond.

			Je had niet moeten gaan.

			Tijdens het avondeten heb ik er de hele tijd over lopen piekeren. Kon het niet een vergissing zijn geweest van Kiki? Had ík een beetje overgevoelig gereageerd? Was het misschien één groot misverstand? Heel langzaam zakte de woede en kwam er hoop voor in de plaats. Daarom ben ik naar De Oude Stoep gegaan.

			Nu weet je waar je aan toe bent.

			Ja.

			In de regen zie ik de gezichten van mijn oude klasgenoten voor me. Ze lachen en wijzen naar me. Ik hoor ze bijna zeggen: ‘Kijk, daar loopt die trut die verhuisd is. Waarschijnlijk heeft ze op haar nieuwe school ook geen vrienden.’

			Ik voel het weer. De jaren van schaamte. Van vernedering. Van totale overbodigheid. Het gevoel dat je leven maar beter afgelopen kan zijn.

			De gezichten van mijn oude klasgenoten smelten samen tot het gezicht van Kiki. Ze wordt groter en groter, torent hoog boven me uit. Haar gezicht is in een boosaardige grijns vertrokken. Waarom heb ik niet eerder gezien hoe gemeen ze is?

			Het bloed beukt tegen mijn slapen. Zuur in mijn maag. De spieren in mijn armen en benen staan strakgespannen. Het voelt alsof ik een ander lichaam heb gekregen. Een lichaam dat na al die jaren wraak wil.

			In een flits besef ik wat ik moet doen. Ik schrik ervan. Maar ik weet dat ik geen andere keus heb. Vanavond doe ik het. Ik heb haar nog een laatste kans gegeven, maar die heeft ze verspeeld. Ergens in mijn oude lichaam komt medelijden omhoog. Maar mijn nieuwe brein duwt het resoluut weg: dit wordt haar verdiende loon.





23.18 uur


			Milan





			Tony danst nog steeds met Kiki, de eikel. Als een idioot slooft hij zich uit. Hij danst alsof hij meedoet aan de finale van So You Think You Can Dance. Kiki beweegt soepel om hem heen. Ze kijkt mij net iets té enthousiast. Als ik niet snel ingrijp, dan gaat dit me geld kosten.

			‘Daar gaat je weddenschap,’ zegt Floris naast me.

			Zijn woorden irriteren me. Ik draai mijn hoofd een kwartslag en kijk hem recht in zijn keurig geschoren gezicht aan.

			‘We zullen zien,’ zeg ik zo nonchalant mogelijk. ‘We zullen zien.’

			Maar dat is kennelijk niet genoeg, want Floris gaat door: ‘Als Tony wint, ga je dat nog jaren van hem horen.’

			‘Starships’ van Nicki Minaj wordt gedraaid. Ik zie dat Tony er nog een schepje bovenop doet en als een hitsige slang voor Kiki begint te kronkelen. Tony mag niet winnen. No way dat ik Tony ga betalen, dat geld kan hij echt op z’n ballen krassen. Dus moet ik ervoor zorgen dat ík win.

			Maar hoe? Ik ga me echt niet in het zweet werken voor Kiki. Ik word al moe bij het idee. Nicki Minaj blèrt maar door. Ze lijkt Tony’s inspiratiebron. Als een professioneel danser slaat hij zijn armen om Kiki’s middel, zodat hij met zijn kruis tegen haar kont aan staat. Ik herken de geile roofdierblik in zijn ogen. Hij is klaar om toe te slaan. Ik moet nu ingrijpen. Maar ik weet nog steeds niet hoe.

			‘Dit is pure klasse,’ zegt Floris grijnzend, alsof hij over een wijn uit een goed jaar praat. ‘Het gaat Tony gewoon lukken. Kiki wordt woest als ze er ooit achter komt dat het een weddenschap was.’

			In een fractie van een seconde schiet de oplossing door mijn hoofd. Dat is het! Dankjewel, Floris. Ik zal je eeuwig dankbaar zijn.

			Met grote stappen loop ik de dansvloer op. Nicki Minaj houdt eindelijk haar mond. De zachte tonen van een liedje van Adele komen ervoor in de plaats. Mooi zo. Precies wat ik nodig heb. Een rustig, klef nummertje.

			Nynke en Juno versperren me de weg. Ze staan als twee bodyguards voor Kiki en Tony te dansen. Ook dat nog.

			‘Mag ik erlangs?’ vraag ik.

			‘W-wat?’ Nynke kijkt me als een bang vogeltje aan.

			Is ze doof of zo? En wat heeft ze in godsnaam met haar gezicht gedaan? Haar ogen zien eruit alsof ze door Mohammed Ali himself knock-out is geslagen: blauw met zwarte strepen, echt afschuwelijk.

			Ik zie dat Juno met een schuin hoofd een knikje geeft aan Nynke. Wat bedoelt ze daar in hemelsnaam mee? Nynkes wangen worden paars, waardoor ze er nog idioter uitziet.

			‘Mag ik erlangs?’ vraag ik nog een keer. En ik denk: Rot. Als. Je. Blieft. Op. Domme muts.

			Eindelijk gaan Nynke en Juno opzij. Ik loop naar Kiki en trek haar bij Tony vandaan, in mijn armen. Ze kijkt verbaasd, hoogst verbaasd zelfs, maar ze sputtert niet tegen.

			‘Hé, wat doe je? Ik ben met Kiki aan het dansen,’ zegt Tony zeurderig.

			‘Ik ben zo weer weg,’ zeg ik, en ik hou Kiki nog iets steviger vast, terwijl mijn heupen langs haar heupen bewegen.

			‘Doe ’ns normaal, man.’ Tony kijkt me pislink aan, met een blik vol woede en haat, maar daar trek ik me niets van aan. Ik vind het geld nu even belangrijker dan Tony’s opgefokte hormonen.

			Mijn hoofd buigt zich naar Kiki’s oor. Ik ruik een sterke, zoete parfumgeur in haar nek. Het windt me op, maar daar mag ik nu niet aan denken. Nu komt het erop aan. Mijn lippen strijken langs haar oorlelletje en ik fluister de woorden zachtjes in haar oor. Ik voel de spanning in haar lichaam toenemen.

			Als ik klaar ben, bevrijdt Kiki zich uit mijn armen. Ze kijkt me met samengeknepen ogen aan. Ik wacht een paar seconden. En dan begint ze te grijnzen. Ze slaat haar armen om mijn nek en duwt haar warme tong in mijn mond. Ze doet het! Ik wist wel dat ze een gemeen kreng was!

			Vanuit mijn ooghoek zie ik dat Tony’s ogen vuur spuwen. Hij balt zijn vuisten en tikt ze hard tegen elkaar. Ik weet wat dit betekent. Dit is een oorlogsverklaring. Maar dat interesseert me op dit moment geen reet. Kiki’s tong likt mijn tong helemaal gek. Ik leg mijn hand op haar borsten. Ze laat het toe!

			‘Nu!’ fluister ik in haar oor.

			Ze draait zich om naar Tony. Haar ogen glinsteren en haar mond is vertrokken in een bijna wellustige grijns. Ze geniet hiervan, denk ik.

			Heel hard, en heel duidelijk verstaanbaar zegt ze: ‘Tony heeft een kleine pik. Een heel kleine besneden pik. And size does matter.’





23.53 uur


			Juno





			Overal heb ik gezocht. In de wc’s, bij de bar, in de aparte pub. Maar Kiki is onvindbaar. Waar is dat stomme mens gebleven? Ze stond te zoenen met Milan, en opeens – zoef – was ze verdwenen. Ik kijk op mijn horloge. Bijna twaalf uur. Ze bekijkt het maar, ik ga naar De Vliehorst. Ze komt wel weer boven water. Boos loop ik de garderobe in. En daar staat Kiki ineens.

			‘Hé, Jun,’ zegt ze. ‘Zullen we terug naar De Vliehorst gaan? Ik ben een beetje moe.’

			Nou ja! Het moet niet gekker worden. Eerst zoent mevrouw met Milan. Op de dansvloer! Terwijl Nynke naast haar staat! Daarna smeert ze ’m, zonder iets te zeggen. En nu doet ze net alsof er niks aan de hand is?

			‘Dit kun je echt niet maken,’ zeg ik.

			‘Wat kan ik niet maken?’ Kiki staart ongeïnteresseerd naar haar nagel, alsof er een vuiltje onder zit.

			‘Dat weet je best. Je hebt gezoend met Milan!’

			‘En waarom kan ik niet met Milan zoenen? Dat moet je mij eens uitleggen.’

			‘Omdat Nynke al jaren verliefd op die jongen is!’

			Kiki trekt een wenkbrauw op. ‘Nee, hoor.’

			‘Wat?’

			‘Ze is niet meer verliefd op Milan,’ zegt ze zuchtend, alsof ze het allemaal maar dom van mij vindt. ‘Dat heeft ze vanavond zelf gezegd. Dus ik zie het probleem niet.’

			Op haar gezicht zit een onschuldige, bijna onnozele, uitdrukking geplakt. Maar daar trap ik niet in.

			‘Je weet net zo goed als ik dat Nynke daar niks van meende!’ roep ik uit. ‘Ze zei het alleen omdat ze… Nou ja, weet ik veel, omdat ze blijkbaar niet meer verliefd op hem wíl zijn, maar dat nog wel is.’

			‘Lekker duidelijk verhaal, Jun. Kan ik er wat aan doen dat ik het niet snap? Dan had Nynke het gewoon niet moeten zeggen. Het probleem ligt bij haar, niet bij mij.’

			Weer schiet die onschuldige blik in haar ogen.

			‘Weet je,’ zeg ik. ‘Ook al was het waar geweest, ook al had Nynke hem niet meer leuk gevonden, dan nog zoen je niet met de jongen op wie je vriendin jaren verliefd is geweest. Dat doe je gewoon niet.’

			‘Hallo, hij is haar eigendom niet.’

			‘Je snapt het echt niet, hè?’

			‘Nee, ik snap inderdaad niet waar jij zo’n probleem van maakt. Hou alsjeblieft op met dit gezeur om niks. Waar is Nynke trouwens?’ vraagt ze, op een toon alsof ze verwacht dat Nynke gewoon naast haar staat.

			‘Die is huilend naar buiten gerend omdat jij met Milan stond te bekken,’ zeg ik afgemeten.

			‘Nou ja, wat een overdreven reactie. Hoe oud is ze? Zes?’

			Ze kijkt me hoofdschuddend aan. De blik in haar ogen is nu koud en hard. Het doet haar echt niks dat ze Nynke heeft gekwetst, besef ik. En het deed haar ook niks toen ze de hoofdrol voor mijn neus wegkaapte. Er knapt iets in me.

			‘Alles draait altijd om jou!’ bijt ik haar toe.

			‘Sorry?’ Kiki’s ogen worden groot. Ze is perplex! Mooi zo!

			‘Zoiets doe je niet als vriendin,’ raas ik door. ‘Waarom denk je altijd alleen maar aan jezelf?’

			‘Goh, dit zit blijkbaar diep,’ sneert ze. ‘Wat is jouw probleem?’

			Ik negeer Kiki’s opmerking. ‘Denk je echt dat Nynke je dit ooit gaat vergeven? Ik denk het niet. En weet je wat? Ik geef haar groot gelijk.’

			Lichtelijk buiten adem zwijg ik. Dit voelt lekker! In al die jaren heb ik Kiki nog nooit de waarheid verteld. Waarschijnlijk omdat het makkelijker is om haar als vriendin te hebben dan als vijand. Maar nu sta ik erboven. Nu ben ik de baas.

			Kiki’s pupillen zijn zo klein geworden dat ik ze amper nog kan zien. ‘Hoe durf je dit tegen mij te zeggen?’ snauwt ze.

			Schreeuw maar, denk ik. Het doet me niks. ‘Je kunt ook gewoon sorry tegen Nynke zeggen,’ stel ik voor. ‘Of is dat te moeilijk voor je?’

			De woede verdiept zich in haar ogen. En dan opeens begint ze te glimlachen. Zomaar uit het niets. ‘Och, Juno toch,’ grinnikt ze. ‘Waarom zeg je niet gewoon waar je echt mee zit, gekkie? Daar zijn we toch vriendinnen voor?’

			Iets in de manier waarop ze het zegt, een beetje vals lachend, zegt me dat ze dit niet aardig bedoelt. ‘Waar heb je het over?’ vraag ik, zelfverzekerder dan ik me voel.

			‘Je bent gewoon jaloers omdat ik de hoofdrol in de musical heb gekregen, en jij niet.’

			Beng. Het voelt alsof ze me een stomp in mijn maag geeft. Ik hap naar adem. ‘J-jaloers? I-ik?’ vraag ik moeizaam.

			De gemene blik is weer terug in Kiki’s ogen. ‘Dacht je dat ik het niet doorhad? Maar weet je, Juno, het is niet mijn schuld dat jij de hoofdrol niet hebt gekregen. Je hebt gewoon niet genoeg talent. Misschien moet je dat toneelgedoe eens loslaten, Miss Wannabe.’

			Kiki spuugt de woorden uit, recht in mijn gezicht. Ze prikken gaatjes in mijn ogen. Ik voel de tranen erdoor omhoogkomen en slik krampachtig.

			‘En omdat jij jaloers op mij bent,’ dendert Kiki door, ‘zeik jij nu over dat zoenen met Milan. Maar daar draait het helemaal niet om. Het gaat erom dat jij mij die hoofdrol niet gunt.’

			‘Maar… ik… Nee… Het is…’ Het lukt me niet om een zin te vormen. Ik krijg de woorden niet scherp in mijn hoofd.

			Er valt een stilte. Kiki’s mondhoeken krullen zich in een zelfvoldane glimlach. Ze weet dat ze heeft gewonnen.

			‘Kom, we gaan naar De Vliehorst,’ zegt ze. ‘Ik zit morgen in die vroege excursiegroep. Om zes uur opstaan, daar heb ik weinig zin in. Misschien meld ik me wel ziek. Denk jij dat ze daar intrappen?’

			Ze verandert zo abrupt van onderwerp, dat ik haar alleen maar kan aanstaren.

			Kiki praat gewoon door. ‘Nee, precies, ik denk ook dat ze daar niet intrappen. Helaas. Weet je wat? Ik haal onze jassen wel even.’

			Binnen een halve minuut is ze terug met onze jassen. Ik loop achter haar aan naar buiten. Godzijdank stormt het zo hard dat praten bijna onmogelijk is. Voor het eerst in mijn leven ben ik blij dat het stormt. Ik volg Kiki op een halve meter afstand. Haar rug lijkt kaarsrecht in haar suède jas.

			Je hebt gewoon niet genoeg talent. Wat een trut om dat te zeggen. Ik heb zin om naar haar toe te lopen en haar een stomp tussen haar schouderbladen te geven, om haar keihard tegen de achterkant van haar knieën te schoppen, om haar gezicht tot bloedens toe open te krabben.

			Ik weet nu al hoe het morgen zal gaan. Kiki wordt glimlachend wakker en doet alsof er niks is gebeurd. Zo komt ze altijd met alles weg. Maar dit keer niet! In mijn binnenste broeit iets. Een smeulend vuurtje dat steeds groter wordt. Het wordt tijd dat iemand Kiki terugpakt.





00.06 uur


			Thomas Rijsterbos





			‘Gaat het wel goed met je?’ hoor ik Annabel aan de andere kant van de lijn vragen. ‘Je klinkt zo mat. Word je soms ziek? Er heerst griep, heb ik vandaag op de school van Jesse en Mats gehoord. Pas je wel op? Vorig jaar heb je ook al twee weken met griep op bed gelegen omdat je oververmoeid was.’

			‘Ja, natuurlijk pas ik op,’ zucht ik. Dit is typisch mijn vrouw. Ze maakt zich altijd vreselijk veel zorgen om mij en de kinderen. In elke verkoudheid ziet ze een dodelijk griepvirus. Bij elke reis die ik maak, is ze ervan overtuigd dat ik verongeluk. En achter elke boom ziet ze een kidnapper staan die onze kinderen wil ontvoeren.

			Ze vond het dan ook een verschrikking dat ik meeging op het schoolreisje naar Vlieland. ‘Weet je wel hoe hard het waait?’ vroeg ze vanochtend, helemaal in paniek. ‘Straks zinkt de boot, en dan blijf ik alleen achter met de kinderen.’ Ik heb haar moeten beloven om meteen een sms te sturen bij aankomst op Vlieland. En om haar ’s avonds nog even te bellen. Maar dat laatste was ik vergeten. Vijf minuten geleden heb ik haar een sms gestuurd met duizend excuses en ‘ik-hou-van-jou’s’. Eigenlijk dacht ik dat ze al zou slapen, maar een paar seconden na het verzenden ging mijn mobiel. Het was Annabel. Ze had zich zo’n zorgen gemaakt toen ik niet belde dat ze daardoor niet kon slapen.

			‘Het gaat prima met me,’ stel ik Annabel gerust. ‘Ik ben gewoon moe. Het was een lange dag. Als jij me niet had gebeld, dan had ik nu al geslapen,’ grap ik.

			Er komt geen reactie. In gedachten zie ik haar fronsen en nadenken over mijn opmerking.

			‘Grapje, schat,’ zeg ik. ‘Ik ben ontzettend blij dat ik je nog even spreek.’

			‘Wat gaan jullie morgen doen?’ vraagt ze.

			‘Morgenochtend gaat er om halfzeven een groep op excursie naar de duinen. En daarna –’

			‘Ga jij mee met die excursie?’ onderbreekt ze me. ‘Ik bedoel, misschien is dat niet zo’n goed idee, als je zo moe bent.’

			‘Nee, lieverd,’ zeg ik. ‘Ik ben ingedeeld bij de middaggroep.’

			‘Gelukkig. Ik maak me echt een beetje zorgen om je. Je zag vanochtend zo wit.’

			‘Annabel, alsjeblieft,’ smeek ik. ‘Er is echt niks met me aan de hand. En we hebben morgen een rustige dag,’ zeg ik terwijl ik op mijn horloge kijk. ‘Zeg lieverd, ik ga ophangen. Het is al laat.’

			‘Bel je me morgenavond nog even?’

			‘Ik zal het proberen. Maar je moet je geen zorgen maken als het niet lukt, oké?’

			‘Hoe laat ben je vrijdag thuis?’

			‘We gaan ’s ochtends eerst nog naar het Juttersmuseum. Volgens mij nemen we de boot van kwart voor twaalf terug naar Harlingen. Dus dan ben ik lekker vroeg thuis.’

			‘Dat is fijn.’

			‘Slaap lekker, schat. Ik hou van je.’

			‘Ik ook van jou.’

			We hangen tegelijk op. Ik ken Annabel al twintig jaar. En al twintig jaar zeggen we elke avond ‘Ik hou van jou’ tegen elkaar. Soms vraag ik me wel eens af of de woorden zo niet hun betekenis verliezen, last krijgen van een soort liefdesinflatie, maar ik weet dat Annabel er erg veel waarde aan hecht. Toen ik Annabel leerde kennen, was ze het mooiste meisje dat op de lerarenopleiding rondliep. Ze had lang blond haar en prachtige blauwe ogen. Ze straalde een soort kwetsbaarheid en hulpeloosheid uit waar alle jongens als een blok voor vielen. We wilden haar allemaal beschermen en voor haar zorgen. Ze koos voor mij.

			De eerste jaren waren fantastisch. We studeerden af en vonden allebei een baan als leraar in Amsterdam; ik als leraar Nederlands, en zij als lerares Aardrijkskunde. En toen raakte Annabel zwanger. Jesse werd geboren en ze stopte met werken. Vanaf dat moment kwamen ook de zorgen bij Annabel. Het leek wel alsof Jesse het meisjesachtige, onbezorgde uit zijn moeder wegtrok, en daarvoor in de plaats een tobberige, overbezorgde, bange vrouw creëerde. En het werd alleen maar erger toen Mats drie jaar later werd geboren. Zo erg dat ik het zelfs af en toe niet meer zag zitten.

			Ik stop mijn mobieltje in mijn broekzak. Een moment lang adem ik de stilte van de gang in. Over een paar tellen ben ik weer binnen bij mijn collega’s. En moet ik weer de rol spelen van de opgewekte, altijd enthousiaste Thomas. Maar Annabel heeft gelijk, vanavond ben ik daar eigenlijk niet toe in staat. Mijn hoofd loopt over van de zorgen en het gepieker. Soms is het net alsof alles in schaduwen is gehuld. Hoe kan het toch dat dingen zo uit de hand zijn gelopen? Het is zo geleidelijk gegaan. En dan opeens sta je op een punt waar je nooit in je leven had willen staan. Maar ik mag niet opgeven. Ik moet vechten voor mijn jongens. Jesse en Mats zijn alles voor me. Ik wil niet dat ze met gescheiden ouders opgroeien.

			Met een diepe zucht duw ik de deur open van Robs en mijn slaapkamer. We hadden aangeboden om het feestje bij ons te houden, totdat de eerste leerlingen terug zouden komen. Maar ik heb er nu al spijt van. De sfeer is op z’n zachtst gezegd een beetje gespannen. Harriet heeft de hele avond nog niks gezegd. Bij elk biertje dat we drinken, kijkt ze alsof we een grote zonde begaan. Gelukkig is Ella er ook. Dit schooljaar is ze bij ons begonnen. Ze is jong, dynamisch, en een echte aanwinst voor ons team. Ella is de frisse wind die onze school nodig had.

			En zo te zien denkt Rob daar ook zo over. Al de hele avond is hij niet bij haar weg te slaan. Als Ella wat wil drinken, dan haalt Rob het voor haar. Als Ella een grapje maakt, dan lacht Rob als een hysterische hyena. Hij gedraagt zich als een verliefde tiener. Het werkt op mijn zenuwen. Straks laat hij haar nog aan zijn spierballen voelen. Net als dat meisje uit 4 havo na zijn gymnastiekles. Haar ouders waren furieus en hebben hem bijna aangeklaagd. Bijna, want het meisje wilde dat zelf niet. Ze vond het zo gênant wat er was gebeurd. Het is uiteindelijk met een sisser afgelopen.

			‘Ah, daar ben je weer,’ roept Rob als hij mij in het oog krijgt. ‘Wat heb je al die tijd gedaan? Heb je soms je haren geföhnd?’

			Blijkbaar vindt Rob zijn eigen opmerking hilarisch, want hij klapt dubbel van het lachen.

			Ik heb zin om een lullige opmerking terug te maken, iets over zijn veel te strakke shirt en zonnebankbruine huidskleur, maar ik hou me in.

			‘O, ik heb even een belletje gedaan naar het thuisfront,’ antwoord ik.

			‘Even? Even?’ roept hij hard. ‘Ik ben geen leraar Nederlands, maar even is wel iets anders dan het halfuur dat jij bent weggeweest. Was het vrouwtje thuis soms een beetje aan het klagen? Miste ze je? Had ze een goeie beurt nodig?’

			Ik probeer me niet op te laten fokken, maar wat een platvloerse eikel is Rob toch. Zijn hersenen zijn zeker afgestompt door de gymlessen die hij al jaren geeft. Iets in mij zegt dat deze vent alleen gymleraar is geworden om de hele dag naar meisjes te kunnen gluren.

			‘Man, wat ben ik blij dat ik vrijgezel ben,’ gaat hij door. ‘Dan kun je tenminste nog een beetje lol maken.’ Hij grijnst naar Ella. Het is een vette, zelfingenomen grijns waar de wellust van afdruipt.

			Weerzinwekkend vind ik het. Ik kan niet peilen hoe Ella het vindt, want ze kijkt een andere kant op.

			‘Wil je nog wat drinken?’ Rob zwaait met een blikje Heineken voor mijn neus.

			‘Doe maar.’ Ik pak het blikje van hem aan. Het is mijn vierde biertje. Het zou beter zijn om nu te stoppen en het licht draaierige gevoel in mijn hoofd niet te negeren. Maar ik moet toch op de een of andere manier deze avond zien door te komen. En aan de berg lege blikjes op tafel kan ik zien dat Rob ook flink heeft doorgedronken.

			‘Zullen we wedden welke leerlingen er vanavond stomdronken gaan thuiskomen?’ vraagt hij, met het bierschuim op zijn lippen. ‘Ik zet mijn geld in op Milan en Tony.’

			‘Daar hoef je geen helderziende voor te zijn,’ zeg ik. ‘Milan en Tony zijn op elk schoolreisje dronken.’

			Rob negeert me. ‘En ik denk dat die blonde met dat lange haar, hoe heet ze ook al weer… Kiki, er ook wat van kan.’

			‘Ik vind Tony mijn lastigste leerling,’ zucht Ella. ‘Hij luistert echt nooit in de klas. Hebben jullie daar ook last van?’

			Met grote ogen staart ze ons aan. Haar blik is vragend en verontschuldigend tegelijk.

			‘Ik begrijp wat je bedoelt,’ zeg ik met een glimlach. ‘Tony probeert elke regel te breken die er is. Ik zet hem altijd alleen aan een tafeltje. Hij is dan een stuk rustiger.’

			‘Dank je, misschien ga ik dat –’ begint Ella, maar Rob onderbreekt haar lomp.

			‘Tony moet je kort houden,’ roept hij hard. ‘Hij is net een valse hond. Bij elke overtreding moet je hem straffen. Met harde hand.’

			Wat bezielt die kerel? Kan hij zijn mond niet eens houden?

			‘Ik weet het niet,’ zegt Ella aarzelend. ‘Dat is niet helemaal mijn stijl.’

			‘Weet je wat? Bel me de volgende keer maar als Tony weer de boel op stelten zet,’ zegt Rob, op een toon alsof hij Ella een enorme gunst verleent. ‘Dan kom ik hem hoogstpersoonlijk voor je in de hoek zetten. Oké?’

			‘Oké,’ glimlacht ze aarzelend.

			‘Mooi zo.’ Als een soort mislukte B-acteur geeft hij haar een knipoog.

			Misselijk word ik ervan. Het ligt er zo dik bovenop.

			Rob gooit zijn lege bierblikje op tafel, en opent meteen weer een nieuwe. ‘Wie zou het vanavond met wie gaan doen? Een paar hitsige tieners op een eiland, dat moet vuurwerk gaan opleveren, of niet soms?’ Hinnikend gooit hij zijn hoofd in zijn nek.

			Harriet kijkt hem hoofdschuddend aan.

			Rob ziet het ook. ‘Wat zit jij nou weer te kijken alsof de dag des oordeels is aangebroken?’ zegt hij zwaaiend met zijn bierblikje. ‘Mens, je moet niet overal zo’n –’

			Een harde knal en stemmen. Het geluid van voetstappen in de gang. Ik kijk op mijn horloge. Het is kwart over twaalf. Ze hoefden pas om een uur terug te zijn.

			‘Dat meen je niet,’ klaagt Rob. ‘Ik dacht dat we nog drie kwartier hadden. Wat een watjes dat ze nu al terugkomen.’

			Het is idioot, maar ik ben blij dat de eerste leerlingen thuiskomen. Dan kan er eindelijk een eind komen aan dit ellendige feestje.





00.26 uur


			Nynke





			Het geluid van stemmen in de gang doet me beseffen dat Kiki elk moment kan binnenkomen. Ik kruip nog dieper onder de dekens. Als eerste was ik terug op De Vliehorst. Mijn ogen waren nat en rood van het huilen. Godzijdank ben ik niemand tegengekomen. In onze slaapkamer heb ik de make-up van mijn gezicht geboend. Het water in de wasbak was zwart van alle vieze troep die Kiki erop had gesmeerd. Ik staarde naar mijn glimmende, schone gezicht in de spiegel. Ben ik echt zo nietszeggend?

			Kiki is een verraadster. In gedachten laat ik het moment waarop Kiki met Milan zoende weer passeren. Hij liep recht op haar af en negeerde mij compleet. Ik had net zo goed niet kunnen bestaan. Milan begon met haar te dansen. En Kiki? Kiki deed ook net alsof ik niet bestond. Ze had alleen maar oog voor Milan. En toen… Toen… Ik druk mijn handpalmen tegen mijn oogkassen. De tong van Kiki die in Milans mond verdween.

			Nee!

			Het voelt alsof Kiki me in een ravijn heeft geduwd. Ben ik al die jaren zo blind geweest, of is Kiki al die tijd zo’n goede toneelspeelster geweest? Ik vertrouwde haar volledig. Kiki was mijn beste vriendin.

			Kiki is de vijand.

			Ik lig in bed met het vreemde gevoel dat ik net zo goed dood had kunnen zijn.

			De deur gaat open. Een lichtje floept aan. Ik knijp mijn ogen dicht.

			‘Nynke?’ hoor ik Juno zachtjes vragen.

			‘Ze slaapt al,’ hoor ik Kiki onverschillig zeggen.

			Ik beteken echt niks voor haar.

			De woede golft weer door mijn lichaam. Ik wil zo ontzettend graag dat Kiki ook pijn heeft, het liefst nog meer pijn dan ik nu heb.

			Ik hoor gerommel bij de wasbak en stromend water, gevolgd door de zachte plofjes van kleren die op de grond vallen.

			‘Truste,’ hoor ik Kiki zeggen.

			Juno mompelt iets onverstaanbaars terug.

			Het licht gaat uit.

			Na een paar minuten hoor ik dat Juno steeds rustiger gaat ademen. Ze slaapt. Kiki hoor ik helemaal niet ademhalen. Misschien is ze wel dood. Dat zou haar verdiende loon zijn.

			En dan kraakt er een bed. Ik gluur tussen mijn wimpers door. Kiki is opgestaan en trekt bijna geluidloos haar kleren en jas aan. Ze kijkt een keer over haar schouder en glipt dan de gang op.

			Wat gaat ze doen? denk ik. Wat gaat ze in hemelsnaam doen?





DONDERDAG





03.46 uur


			De dader





			Het is voorbij. Met opgetrokken knieën lig ik onder de dekens en ik bal mijn handen tot vuisten. Het zijn sinds anderhalf uur de handen van een moordenaar. Moordenaar. Het woord zoemt in mijn hoofd, beneemt me de adem. Wat heb ik gedaan? O mijn god, wat heb ik gedaan?

			Blijf rustig! Je kon niet anders. Dit was de enige oplossing.

			Heel langzaam voel ik de paniek weer uit mijn lichaam wegvloeien. Ik kon inderdaad niet anders. Toen ik haar vannacht in de vogelkijkhut zag, wist ik opeens wat ik moest doen. Tijd om na te denken was er niet. Het was of nu, of nooit. Mijn lichaam nam de regie over. Van achteren heb ik haar vastgepakt. Ze was verbaasd. Dacht dat ik een grapje maakte. Ik zei niets, drukte nog wat steviger haar keel dicht. Het ging zo gemakkelijk, alsof ik een ballon liet leeglopen. Ik wist niet dat ik zoveel kracht in me had.

			Ze begon te schokken en te trillen. Haar bewegingen werden ongecontroleerd, bijna spastisch. En toen plaste ze in haar broek. De zure urinelucht deed me kokhalzen. Een paar seconden later was het ineens over. Ik voelde de spanning uit haar lichaam wegglippen, alsof er een stekker uit het stopcontact werd getrokken. Ik heb haar zo voorzichtig mogelijk op de grond gelegd.

			Gehurkt ben ik naast haar gaan zitten. Ik heb zeker een kwartier gewacht. Maar ze was echt dood. Met de boord van mijn jas heb ik haar hals afgeveegd, in de hoop dat ik zo mijn vingerafdrukken kon wegpoetsen. Met het lampje op mijn mobiel heb ik de grond van de vogelkijkhut afgespeurd naar sporen. De zanderige ondergrond stond vol met afdrukken van mijn laarzen! Ik raakte in paniek, wist niet wat ik moest doen. Toen viel mijn oog op een grote tak in de hoek. Als een bezetene heb ik daarmee mijn sporen weggeveegd. Achteruitlopend en vegend heb ik de hut verlaten. Pas toen ik op het dichtbegroeide grasveldje voor de observatiehut stond, heb ik de tak weggegooid.

			Langs donkere duinpaadjes ben ik terug naar het dorp gelopen. Ik durfde niet meer te fietsen, bang dat een eenzame fietser in het holst van de nacht te veel zou opvallen. Die huurfiets kon wel voor hotel Posthuys blijven staan.

			In bed heb ik de film nu al honderden keren teruggespoeld in mijn hoofd. Zou ik iets zijn vergeten? Iets wat de politie toch nog naar mij zou kunnen leiden? Mijn hart slaat over bij het idee en ik proef de bittere smaak van gal achter in mijn keel. Wat zou je voor moord krijgen? Vijftien jaar? Twintig jaar? Levenslang? Dan is alles voor niets geweest.

			Ik sla mijn handen om mijn knieën en wieg mezelf heen en weer. Kon ik de tijd maar terugdraaien. Kon ik alles maar ongedaan maken. Ik voel me licht en draaierig in mijn hoofd, alsof ik buiten mijn lichaam treed, mijn oude ik verdwijnt, alle houvast afbrokkelt.

			Ik ben niet meer dezelfde persoon die ik anderhalf uur geleden was.





06.30 uur


			Rob de Vries





			Ik voel me beroerd. Heel erg beroerd zelfs. De tien biertjes van gisteravond hebben mijn maag veranderd in een borrelende, met zuur gevulde vulkaan die elk moment tot uitbarsting kan komen. Toen mijn wekker vanochtend om 06.00 uur ging, ben ik naar de wastafel gestrompeld om drie Advils te slikken. De pillen ontploften als granaten in mijn maag. Met moeite heb ik ze binnen weten te houden. Ik heb mijn ontbijtshake met koolzaadolie, creatine en weiproteïne maar overgeslagen. Als ik morgenavond terug in Amsterdam ben, maak ik het wel goed met een extra uur trainen in de sportschool. Spieren zijn net als vrouwen; als je ze niet goed onderhoudt, dan laten ze je direct in de steek.

			Thomas lag nog te slapen toen ik daarnet onze slaapkamer uitliep. Als een rups in een cocon lag hij opgerold in de dekens. Alle rimpels uit zijn gezicht waren verdwenen door de slaap en hij maakte smakkende geluidjes. Hij leek wel een tevreden baby. Ik had zin om een glas koud water in zijn gezicht te gooien. En om hem in zijn buik te stompen, zodat zijn babyface van de pijn zou vertrekken. Wat een irritant ventje is hij toch. Met zijn eeuwige glimlach. En zijn studentikoze kleding terwijl hij bijna veertig is. Het is die quasinonchalante kwajongensuitstraling die op mij werkt als een rode lap op een stier.

			Ik duw de voordeur van De Vliehorst open. De stormachtige wind beukt als een hamer tegen mijn voorhoofd. Het voelt alsof mijn hersenen platgedrukt worden, waardoor ik nog misselijker word. Het liefst zou ik nu rechtsomkeert willen maken. Maar dat kan niet, want die trut van een Harriet Aarsman heeft me al gezien. Als een dikke kalkoen komt ze op me afgewaggeld.

			‘Ik was al bang dat je je had verslapen,’ sneert ze, met die afschuwelijke schelle stem van haar.

			‘Hoe kom je daar nou bij?’ glimlach ik, terwijl ik de golf gal die achter in mijn keel omhoogkomt, probeer weg te slikken. ‘Ik zou deze excursie voor geen goud willen missen. Plantjes kijken om halfzeven ’s ochtends, dat is altijd al mijn droom geweest.’

			‘Hm, ja, ja.’ Ze kijkt me met samengeknepen ogen aan, waardoor ze op een hagedis met een onderkin lijkt.

			Er komt een vreemde aandrang in me op. Het liefst zou ik met mijn twee duimen haar oogballen willen indrukken, zodat ze me niet langer kan aankijken. Godzijdank draait ze zich om.

			Mijn blik gaat over het groepje leerlingen dat buiten staat. Ze zien er niet bijster enthousiast uit. Ik kan ze geen ongelijk geven. Het is bijna kindermishandeling om ze zo vroeg op excursie te sturen. Op mijn horloge zie ik dat het inmiddels 06.42 uur is. Waar blijft die vent van Staatsbosbeheer? Misschien wordt de excursie wel afgeblazen door de harde wind. Hoop borrelt op in mijn lichaam. Ik krijg visioenen van mijn warme bed, van nog een paar uurtjes slapen en dan rustig ontbijten met een grote kop koffie. Maar dan komt er opeens een man het terrein opgelopen. Hij draagt een groene waxjas, een knickerbocker en kaplaarzen, en heeft een baard tot aan zijn middenrif. Weg hoop. Hallo Kabouter Plop.

			Harriet snelt naar hem toe. Op dit soort mannen valt zij natuurlijk; groen, muf en beschimmeld. Kabouter Plop begint te glimlachen. Samen komen ze mijn kant op.

			‘Dit is Remi Pouw van Staatsbosbeheer,’ stelt ze de kabouter aan me voor.

			Zijn lach wordt nog breder, waardoor ik zijn gele, scheefstaande tanden kan zien.

			‘Aangenaam,’ zegt hij, terwijl hij mijn hand schudt.

			Een brandende pijn trekt door mijn huid. Die klootzak knijpt precies op de plek waar de schram over de rug van mijn hand loopt. Als een valse kat heeft die trut gisteravond uitgehaald. Haar nagels sneden als een stanleymesje door mijn vel.

			‘Rob de Vries,’ zeg ik glimlachend terwijl ik de pijn negeer. Kabouter Plop mag niet weten wat er gisteravond is gebeurd. Niemand mag weten wat er gisteravond is gebeurd.

			‘Is de groep compleet?’ vraagt de kabouter.

			Ik haal mijn schouders op. Weet ik veel, wil ik zeggen, maar Harriet is me voor.

			‘Daarvoor moeten we de presentielijst doornemen,’ zegt ze. ‘Rob, wil jij dat alsjeblieft doen? Mijn stem komt vast niet boven deze wind uit.’ Ze wappert driftig met een papier voor mijn neus.

			Geïrriteerd pak ik het papier uit haar handen. ‘Omdat je het zo aardig vraagt,’ snauw ik.

			‘Kan iedereen hier komen?’ roep ik.

			Als een kudde makke schapen komen de leerlingen naar me toe gelopen.

			‘Als ik je naam roep, zwaai dan effe met je hand.’ Een nieuwe golf gal komt in mijn keel omhoog, waardoor ik bijna over mijn nek ga.

			Ik lees een willekeurige naam van de lijst op. ‘Olga?’

			‘Ja,’ hoor ik haar zeggen.

			‘Daan?’

			‘Present.’

			‘Milan?’

			‘Yep,’ antwoordt hij.

			Ik gluur over het papiertje. Wat heeft die jongen vanochtend in godsnaam aangetrokken? Een gescheurde joggingbroek, een verwassen trainingsjasje en een petje diep over zijn ogen getrokken… Ik dacht dat dit meer de kledingstijl was van zijn vriendje Tony. Dat is echt een straatschoffie. Milan had ik hoger zitten, maar helaas.

			‘Anneke?’ ga ik verder.

			‘Ja.’

			Het is niet meer dan een oprisping van de wind, zo zacht zegt ze het. Ik staar haar aan. Als een verlegen kleuter staat Anneke aan de rand van de groep, met kromgetrokken schouders en een geknakt hoofd. Elke vezel in haar lichaam straalt uit: blijf bij me uit de buurt! Zo krijgt ze natuurlijk nooit vrienden.

			‘Wouter?’

			‘Ja.’

			‘Fleur?’

			‘Yes.’

			‘Pieter, Annet en Gijs?’

			Als antwoord hoor ik driemaal ‘ja’.

			En dan is er nog één naam op de lijst over.

			‘Kiki?’ roep ik.

			Er komt geen antwoord.

			Ik schraap mijn keel en roep nogmaals: ‘Kiki?’

			Ik hoor alleen de wind. En het bonzen van mijn hart.

			‘Kiki is er niet, meneer,’ hoor ik iemand roepen.

			‘Waarom is Kiki er niet?’ snerpt Harriet naast me. ‘We hadden toch duidelijk gezegd dat iedereen om halfzeven moest klaarstaan?’

			Het blijft weer stil.

			‘Dit kan ze niet maken,’ sist Harriet. ‘Dat kind denkt dat ze boven alles en iedereen staat. Ik ga haar nu halen en haar eens goed de waarheid vertellen.’

			Nee, denk ik, dat moet je niet doen.

			‘Luister, Harriet,’ zeg ik snel. ‘Daar schieten we niks mee op. Kiki ligt vast nog te slapen. Als jij haar nu uit bed haalt, dan duurt het zeker nog een halfuur voordat we kunnen vertrekken. Laten we alsjeblieft niet moeilijk doen, en haar bij de middaggroep indelen.’

			‘En wat krijgt ze dan voor straf?’

			Razendsnel zoeken mijn hersenen naar een oplossing. ‘Ze moet een werkstuk van tien pagina’s maken over de natuur op Vlieland, is dat wat?’

			‘En dat maandag inleveren, zodat ze er het hele weekend aan moet werken,’ voegt Harriet eraan toe.

			‘Oké.’

			‘Vooruit. Als ze maar niet denkt dat ze er elke keer zo makkelijk van afkomt.’

			‘Natuurlijk niet.’ Opgelucht haal ik adem.

			Bij elke bocht die de Vliehors Expres maakt, voelt het alsof er een kickbokser in mijn maag trapt. Kan deze idiote gele bus niet wat zachter rijden? Krampachtig staar ik naar buiten. Zand, zee en duinen. Waar je ook rijdt, alles ziet er op dit eiland hetzelfde uit. Gek zou ik ervan worden als ik hier zou wonen. Ik probeer me te oriënteren: achter me ligt De Vliehorst, links de Waddenzee, rechts de Noordzee… dat betekent dat we naar het westelijke deel van het eiland rijden. Ongemakkelijk ga ik verzitten.

			We draaien het parkeerterrein op van hotel Posthuys. Kon ik maar terug naar De Vliehorst. God, alstublieft, kan dat nog? Maar Harriet trekt aan mijn arm en zegt: ‘Kom je nog? Iedereen staat al buiten.’

			‘Ja, ja,’ mompel ik. ‘Ik ga mee.’ Maar ik denk: Hou je bek, stomme trut.

			Achter Harriet aan loop ik de bus uit. Een stormachtige wind knalt tegen me aan, als een reus die me omver wil duwen. Wankelend probeer ik rechtop te blijven staan. Het lijkt hier nog harder te waaien dan bij De Vliehorst.

			Remi Pouw gebaart met zijn hand dat we dichterbij moeten komen. ‘We gaan een wandeling maken door de duinen,’ schreeuwt hij boven de storm uit. ‘Na ongeveer een kwartier komen we op een veldje, waar ik jullie het een en ander zal vertellen over de bloemen en planten die daar groeien. Ik zou zeggen: geniet van de prachtige wandeling.’

			Genieten? Genieten? Heeft die vent soms meeuwenstront in zijn ogen? Ziet hij niet dat er een orkaan over het eiland raast?

			Kabouter Plop loopt met ferme tred over het parkeerterrein naar een pad in de duinen. Harriet rent achter hem aan, totdat ze naast hem komt te lopen. De rest van de groep volgt wat minder enthousiast. Ik zorg ervoor dat ik helemaal achteraan terechtkom en met niemand hoef te praten. Het pad kronkelt steil langs het duin omhoog. Puffend probeer ik iedereen bij te houden. De spieren in mijn benen voelen zwaar en verzuurd aan en bij elke stap die ik zet voel ik mijn milt steken. Wat een verschrikking is dit.

			Boven aan het duin houden we stil. Ik zuig een paar diepe teugen lucht in mijn longen. Ik lijk wel een bejaarde in plaats van een goed getrainde sportdocent. Gelukkig besteedt niemand aandacht aan me. Het duinpad splitst zich in tweeën, zie ik. Op het houten bordje staat dat het rechterpad naar de vogelkijkhut Dodemansbol leidt, en dat het linkerpad naar de zee gaat. Naar links, denk ik. Alsjeblieft, alsjeblieft, alsjeblieft, naar links. Doodstil wacht ik. Ik houd mijn adem in.

			Remi Pouw houdt geen rekening met mijn wensen. Hij slaat het rechterpad in. Ik blaas mijn adem uit en merk dat ik tril. Met moeite volg ik de groep naar beneden. Bij elke stap die ik zet voel ik me slechter. Zweetdruppeltjes wellen op uit de poriën op mijn voorhoofd. Het duin begint te golven. Ik heb het gevoel dat ik flauw ga vallen. Links. Rechts. Links. Rechts. Zolang ik loop, val ik niet flauw.

			Het komt goed, het komt allemaal weer goed.

			Maar dat is nu moeilijk te geloven.

			Opeens knal ik tegen iemand op.

			‘Hé, man, doe eens normaal.’

			Mijn hoofd draait in de richting van de stem. Milan staart me met ogen als spleetjes aan.

			‘Dat deed pijn,’ zegt hij op een geïrriteerde toon.

			Ik haal mijn schouders op, niet in staat om te antwoorden. Mijn lichaam heeft alle zuurstof nodig om mijn op hol geslagen hart te kalmeren.

			‘Meneer De Vries, gaat het wel?’ vraagt Milan. ‘U ziet zo wit. Moet ik iemand roepen?’

			Heel langzaam voel ik mijn spieren ontspannen en mijn ademhaling rustiger worden.

			‘Het gaat,’ hijg ik. ‘Ik heb last van een oude blessure, een gescheurde hamstring. Nog uit de tijd dat ik hoofdklasse voetbal speelde.’

			Milan knijpt zijn ogen nog verder samen, maar knikt dan. ‘Lullig voor u.’

			Godzijdank, hij slikt het!

			‘Kan iedereen hier komen?’ schreeuwt Remi Pouw.

			We gaan in een cirkel om hem heen staan. Het is net een heksenkring met Remi Pouw als kwaadaardige trol in het midden. Nu gaat de ellende beginnen.

			‘We zijn op ons veldje aangekomen,’ schreeuwt hij. ‘Dit stukje grond grenst aan Bomenland, het meest westelijke stukje bos van Vlieland. Je hebt hier werkelijk schitterende plekken om vogels te spotten.’ Zijn arm gaat in de richting van een houten hut. ‘Zoals deze vogelkijkhut.’

			Een golf maagzuur spuit uit mijn slokdarm omhoog en prikt in mijn neusgaten.

			‘Maar wij zijn hier vanochtend niet voor de vogels, maar voor de unieke flora.’

			Het maagzuur zakt weer naar beneden.

			‘In het vroege voorjaar en de vroege zomer staat het hier vol met bijzondere planten.’ Remi Pouw wrijft in zijn handen. ‘Jullie hebben werkelijk de beste maand van het jaar uitgekozen om ons eiland te bezoeken. Volg mij.’

			Bij een miezerig groen plantje hurkt hij. ‘Dit is blechnum spicant, ofwel dubbelloofvaren. Dubbelloofvaren maakt sporen, en geen zaden, zoals bloemen wel doen. Er zijn maar een paar exemplaren van dubbelloofvaren op Vlieland. Als we in augustus de velden maaien, dan wordt dit plantje ontzien.’

			‘Prachtig,’ kirt Harriet. ‘Ik ken het dubbelloof alleen van de Veluwe.’

			Remi Pouw knikt en pakt een blaadje. Hij streelt het, bijna alsof hij een vrouw vasthoudt. ‘Het is ook echt uniek om het dubbelloof hier te hebben. Kom, we gaan naar de volgende plant.’

			Met grote stappen loopt hij naar een soort paars onkruid dat her en der tussen het gras woekert. ‘Dit zeldzame plantje heet moeraskartelblad. Het is een tweejarige die behoort tot de bremraapfamilie. Normaal gesproken groeit het alleen op drassige, voedselarme grond in trilveenmoerassen en hooilanden.’

			‘Maar nu ook hier op dit veldje,’ roept Harriet.

			‘Ja, en daar zijn we uitermate trots op.’ Remi Pouw trekt een paarse bloem los en houdt ’m omhoog. ‘Moeraskartelblad heeft schitterende paarse bloemen van anderhalf tot tweeënhalve centimeter lang. De gewimperde onderlip van de bloem is even lang als de bovenlip.’

			‘Een gewimperde onderlip? Gadverdamme, dan moet-ie zich harsen,’ hoor ik iemand keihard zeggen. Er klinkt gelach.

			Harriet doet net alsof ze het niet heeft gehoord. ‘Bloeit er nu ook addertong?’ vraagt ze.

			Remi Pouws hoofd gaat enthousiast op en neer. ‘Ja, dat heb ik deze week bij de vogelkijkhut zien staan. Goed dat je erover begint. Ik laat jullie de bloeiende addertong als laatste zien. Daarna gaan we door naar het bos.’

			De groep volgt Remi naar de vogelkijkhut. Ik blijf als enige staan. Opeens weet ik niet meer hoe ik mijn benen moet bewegen. De storm rukt aan mijn kleren, fluit in mijn oren. Ik wil hier niet zijn.

			‘Schiet eens op,’ hoor ik Harriet gillen. ‘Iedereen wacht op je.’

			Ik sjok naar haar toe. We staan op slechts een halve meter afstand van de vogelkijkhut.

			‘De addertong is een kleine varen met een opmerkelijk uiterlijk,’ begint Remi Pouw. ‘Ik zal dit prachtige plantje aan jullie laten zien.’

			Remi Pouw draait zich om, waardoor hij met zijn gezicht naar de vogelkijkhut komt te staan. Het is net een film die in slow motion wordt afgedraaid: zijn wenkbrauwen gaan omhoog en zijn mond zakt een stukje open.

			‘Hé, wat gek,’ zegt hij. ‘De deur staat open. En er ligt iets op de grond. Het lijkt wel alsof iemand zijn spullen is vergeten. Wacht even.’ Hij verdwijnt in het schemerdonker van de hut.

			Het kan een paar seconden, maar ook een paar minuten later zijn dat hij weer naar buiten komt. Het lijkt wel alsof ik elk besef van tijd kwijt ben.

			‘Ik… Het… Ik wil graag dat jullie het moeraskartelblad nader gaan bestuderen,’ zegt Remi Pouw met een vreemd wit gezicht. ‘Dan gaan we straks wel naar… naar de ad-addertong kijken.’

			Zonder morren verplaatst iedereen zich naar het plekje waar we vandaan kwamen. Ik blijf met Harriet en Remi Pouw bij de vogelkijkhut achter.

			Ik kijk naar zijn wangen, waar nu knalrode vlekken op verschijnen.

			‘Er… is… iets… heel… ergs… gebeurd,’ fluistert Remi Pouw nauwelijks hoorbaar.

			Kon hij nu maar zijn mond houden. Konden we nu maar terug naar De Vliehorst. In plaats daarvan grijpt Harriet als een piranha zijn arm beet.

			‘Wat is er aan de hand?’ roept ze. ‘Kun je alsjeblieft zeggen wat er aan de hand is?’

			‘Ik… Het… Ik weet niet hoe…’ Hij heft zijn handen op. ‘Komen jullie alsjeblieft mee.’

			Remi Pouw loopt de vogelkijkhut in. Harriet volgt hem als zijn schaduw. Met tegenzin loop ik ook het houten gebouwtje binnen. Er hangt een vreemde, zure lucht die in mijn neus prikt en mijn ogen doet tranen. Dan herinner ik het me opeens weer. Onze dode kat van vroeger. We waren hem al een paar dagen kwijt. Niemand wist waar hij was, maar de zure lucht op de overloop werd steeds sterker. Uiteindelijk vond mijn vader hem op zolder: dood, met zijn kop vast komen te zitten in een muizenhol.

			Dom beest.

			‘Ik snap het niet,’ zegt Harriet. ‘Wat doen we hier in deze vogelkijkhut?’

			Ze ziet het blijkbaar niet. Maar ik zie het wel, nog voordat Remi Pouw het aanwijst.

			‘Kijk… daar…’ hijgt hij, alsof hij achternagezeten wordt door een monster. Zijn vinger gaat naar een grote zwarte bult die op de grond ligt.

			‘Ik begrijp het niet,’ mompelt Harriet. Met haar dikke kont waggelt ze naar de bult. Ze buigt zich voorover, waardoor haar kont nog groter lijkt. Ik kan haar gezicht niet zien.

			‘Maar… maar…’ het lijkt wel alsof haar stem uit haar billen komt. ‘Maar dat is… O, god!’

			Ik stel me voor hoe de verbijstering als een schokgolf over haar gezicht glijdt. Eerst zakt haar mond open, dan beginnen haar dikke wangen te trillen, haar ogen worden groot en rond, en haar voorhoofd kreukelt in diepe rimpels.

			‘Neeeeeee!’ gilt ze en ze draait zich om.

			Ze ziet eruit zoals ik het me had voorgesteld; ik was alleen de trillende hand voor haar opengezakte mond vergeten.

			‘Neeeeeee!’ jammert ze nogmaals. ‘Neeeeee! Zeg me dat het niet waar is.’

			Harriet stort zich huilend in Remi Pouws armen. ‘Ze is dood. Do-hood. Dit kan niet. O, god, alsjeblieft, laat dit een nachtmerrie zijn.’

			Onhandig klopt hij op haar schokkende schouders. ‘Sssst,’ mompelt hij. ‘Sssst.’

			Ik hoef helemaal niks te doen. Alleen maar daar te staan en verbaasd te kijken. En dat laatste kost me geen enkele moeite. De dood heeft Kiki lelijk gemaakt. Haar glazige ogen staren dof naar het plafond. Uit haar mond steekt het paarse en opgezwollen puntje van haar tong. Met gym was ze altijd de mooiste. Jong, gespierd en vol levenslust. Kiki was net een Arabische volbloed; prachtig om te zien, maar moeilijk te temmen. Ik keek altijd het liefst naar haar. Soms droomde ik ’s nachts wel eens van haar, zoals ze op de trampoline sprong, met die kleine, stevige borsten die door haar T-shirt heen prikten.

			‘Wat moeten we doen?’ snikt Harriet. ‘Wat moeten we nu doen?’

			‘We moeten de politie bellen,’ zegt Remi Pouw.

			‘De po-politie?’ stamel ik. Mijn maag verfrommelt als een papieren boterhamzakje. De inhoud wordt als een raket door mijn slokdarm geperst.





08.03 uur


			Milan





			Die autist van Staatsbosbeheer kan het moeraskartelblad in zijn hol stoppen. Denkt hij nou echt dat ik dat onkruid ga bestuderen? Ik ben toch zeker geen debiel? De rest van mijn klasgenoten blijkbaar wel, want die staan zich allemaal te vergapen aan het moeraskartelblad. Als die vent had gezegd dat we naar de reet van een varken moesten kijken, hadden ze het dan ook gedaan? Waarschijnlijk wel. Nou, echt, bravo! Stelletje hielenlikkers.

			Ik ga op een boomstronk zitten en steek een peuk op. Gulzig zuig ik de rook naar binnen. Ik kan altijd beter nadenken als ik rook. Het maakt me scherper, rustiger. Maar nu niet. In mijn hoofd blijft het een chaos van beelden. De dansvloer, Kiki’s tong in mijn mond, Tony’s woede, mijn arm om Kiki heen, de stormachtige wind die ons bijna omver duwt, het verlaten plekje dat zo perfect leek. En dan de explosie van woede, de pijn; het ging allemaal zo snel dat het gebeurd was voordat ik er erg in had. De nacht schiet door mijn hoofd als een film waarvan ik het einde niet wil zien. Ik moet aan iets anders denken.

			Aan Tony dan maar. Mijn andere probleem. Ik trek hard aan mijn sigaret en zuig mijn longen vol met rook. Tony lag vanochtend nog te slapen toen ik me aankleedde om met deze excursie mee te gaan. Hij zag er ontspannen uit in zijn slaap, bijna vriendelijk. Maar ik wist dat als hij wakker zou worden en hij mij zou zien, zijn ogen donker zouden worden van woede. Ik ken die Tony. Het is de Tony die fietsen van klasgenoten in een gracht gooit, het is de Tony die na een onvoldoende voor Duits een hondendrol op de motorkap van de leraar legt. Met die Tony kun je onwijs lachen als je allebei aan dezelfde kant staat.

			Maar ik ben over een grens gegaan.

			Gisteravond interesseerde het me geen zak dat Tony woedend was. Toen was ik nog in een overwinningsroes. Toen wist ik nog zeker dat ik aan Kiki de hoofdprijs zou gaan verdienen. Ik had in haar oor gefluisterd dat ze 50 euro van me zou krijgen als ze me zou zoenen op de dansvloer. En dat ze nog eens 25 euro extra zou krijgen als ze zou zeggen dat Tony een kleine besneden pik had. Weer zie ik voor me hoe Kiki naar me lachte, geil en uitnodigend.

			Niet aan denken! Snel neem ik nog een hijs van mijn sigarettenstompje. Dan trekt een beweging bij de vogelkijkhut mijn aandacht. Die dikke Harriet Aarsman komt de hut uit gerend als een hondsdol varken. Ik schiet mijn peuk weg en strek mijn nek, zodat ik haar nog beter kan zien. Een beetje afleiding, dat is precies wat ik nodig heb.

			Bij de vogelkijkhut beweegt weer iets. Dit keer is het Rob de Vries die naar buiten komt gelopen. Of eigenlijk is het meer strompelen. Wat ziet die vent er slecht uit! Dacht hij nou echt dat ik zijn verhaal geloofde over die oude blessure? Wat een dom gelul was dat. Zelfs een idioot kan zien dat hij zich gisteravond helemaal klem heeft gezopen.

			De Vries leunt tegen de vogelkijkhut en zijn hand gaat naar zijn buik, alsof hij een acute blindedarmontsteking heeft. Ergens in mijn hersenen wordt er een signaaltje naar mijn handen gestuurd, die daardoor mijn mobieltje uit mijn zak pakken. Dit zou nog wel eens grappig kunnen worden.

			Ik start de camera en druk op opnemen. Precies op dat moment gaat zijn mond open en spuit er een golf oranje braaksel naar buiten. Holy shit, hij gaat gewoon over zijn nek! Zijn mond gaat nog een keer open om de volgende lading oranje kots te lozen. Dit is vet dope. De Vries wordt gek als ik hem volgende week het filmpje laat zien. Ik kan me nu al voorstellen hoe dat gesprek gaat verlopen.

			‘O, sorry hoor, meneer De Vries, ik kon er niks aan doen, ik was het prachtige landschap aan het filmen en toen kwam u opeens in beeld […] Wat zegt u nu? Deleten? Moet ik het filmpje wissen? […] Maar meneer De Vries, dat zou toch zonde zijn? Ik wilde het filmpje juist op YouTube gaan zetten […] Meneer De Vries, gaat het wel? U ziet weer zo wit?’

			Nu moet die rukker me wel een voldoende voor gym gaan geven.

			Op het schermpje van mijn telefoon zie ik dat die vent van Staatsbosbeheer achter meneer De Vries aan het bellen is. Hij kijkt heel ongelukkig, alsof iemand aan de andere kant van de lijn hem vertelt dat het moeraskartelblad is uitgestorven.

			Ik stop met filmen. Ik heb genoeg materiaal om nooit meer van mijn leven te hoeven gymmen op school. De Vries komt in beweging en loopt naar die knakker van Staatsbosbeheer. Mevrouw Aarsman komt er ook bij staan. Met hun hoofden dicht bij elkaar zijn ze iets aan het bespreken, maar wat?

			Dan wijst die dikke Aarsman naar De Vries. Hij schudt zijn hoofd. Er ligt een vreemde uitdrukking op zijn gezicht. Ze wijst nog een keer naar hem, en haar mond beweegt driftig. De Vries schudt nog heftiger van nee.

			Opeens valt het kwartje. Hij moet iets voor haar doen waar hij geen zin in heeft.

			Het is alsof ik naar een bokswedstrijd zit te kijken. Aarsman komt fel dichterbij, en De Vries laat zich steeds verder in een hoekje drijven. Na minder dan een minuut geeft hij zich gewonnen. Ik zie het aan zijn afhangende schouders en de hulpeloze blik in zijn ogen. Verslagen loopt hij in onze richting. Mevrouw Aarsman volgt hem, samen met die vent van Staatsbosbeheer.

			‘Jongens…’ brengt De Vries uit als hij op een paar meter afstand staat. ‘Kunnen jullie alsjeblieft hier komen?’

			Niemand reageert.

			De Vries ziet eruit alsof hij moet huilen. ‘Jongens, alsjeblieft…’ smeekt hij. ‘Kom hier!’

			Heel langzaam komt de groep in beweging. Ik kom ook omhoog en zorg ervoor dat ik recht voor De Vries sta. Ik wil geen woord van zijn verhaal missen.

			‘Het is… Ik weet niet zo goed hoe…’ Zweetdruppeltjes glimmen op zijn voorhoofd, en ik zie dat er wat braaksel aan zijn jas kleeft. ‘Er is iets heel ergs gebeurd… In de hut…’

			Wanhopig heft De Vries zijn handen op. ‘Het… is… Kiki… is…’ Hij begint te janken als een klein kind. ‘H-h-he…’ jammert hij. ‘Z-z-ze…’

			Achter me hoor ik een verwonderd geroezemoes. In de stormachtige wind klinkt het als een zwerm bijen.

			Mevrouw Aarsman schiet hem te hulp. ‘Wat meneer De Vries jullie probeert te zeggen, is dat er in de vogelkijkhut iets heel ergs met Kiki is gebeurd.’

			Het geroezemoes valt stil.

			‘Kiki… is…’ zegt ze, terwijl de tranen nu ook over haar wangen stromen. ‘Kiki is dood. Het spijt me.’

			Kiki is dood.

			Alles begint te trillen. Mijn armen, mijn benen, mijn hoofd, mijn lippen. Voor mijn ogen wordt het zwart. Ik hoor mijn eigen hijgende ademhaling, het hysterische gegil van een meisje, iemand zegt ‘Godverdomme’ en iemand anders vraagt ‘Is dit een grap?’ Iedereen roept door elkaar heen. Stemmen weerkaatsen in mijn oren.

			En dan de schelle stem van mevrouw Aarsman. ‘Kinderen, ik snap dat jullie overstuur zijn…’ Haar stem hapert. ‘Maar laten we alsjeblieft rustig blijven. De politie kan hier elk moment zijn.’

			Nee, geen politie, wil ik zeggen. Maar de woorden komen niet over mijn lippen. Ik weet dat ik diep in de shit zit. Heel diep zelfs.





08.46 uur


			Hoofdcommissaris Pieter Vos





			Toen de telefoon om kwart over acht vanochtend ging, stond ik onder de douche. Er zijn een paar regels in mijn leven waar ik niet van af wil wijken. Eén: als ik op vakantie ben, wil ik niet gebeld worden door mijn werk. Twee: ik doe geen nachtdiensten meer. Drie: ik wil niet gestoord worden in de badkamer. Die tien minuten ’s ochtends zijn heilig voor mij. Dus heb ik niet opgenomen. Na een minuut rinkelen werd het stil. Ik was net mijn haar aan het inzepen toen de telefoon opnieuw overging. Nu hield het gerinkel nog langer aan, zeker anderhalve minuut. Het geluid was zo schel dat ik het niet langer kon negeren. Al tweeënhalve minuut was er van mijn badkamerritueel gestolen.

			Het werd weer stil. Ik spoelde de shampoo uit mijn haren en wilde net mijn scheermes pakken, toen de telefoon voor de derde keer begon te rinkelen. Wie belde er in hemelsnaam drie keer achter elkaar? De vraag zweefde als een zeepbel door mijn hoofd. Mijn hoogbejaarde moeder van 93? Dat was zo goed als onmogelijk, want ze was zwaar dementerend. Haar verzorgingstehuis misschien, om mij te vertellen dat er iets met haar was gebeurd? Nee, dan zouden ze een vriendelijke boodschap inspreken of ik hen zo snel mogelijk wilde terugbellen. Zo was het ook gegaan toen ze een herseninfarct had gehad. Mijn werk dan misschien? Ik kon het me haast niet voorstellen. Over een halfuur zou ik al op het politiebureau zijn. Wat kon er zo dringend zijn dat het per se nu besproken moest worden?

			Het schelle gerinkel hield abrupt op. In de stilte die viel, sprak ik met mezelf af dat ik naar beneden zou gaan als de beller nog een poging zou wagen. Binnen vijf seconden gebeurde dat. Met natte haren liep ik de badkamer uit. Het was koud op de trap. Met elke trede die ik lager kwam, werd het gerinkel luider. Opeens kon ik niet tegen de gedachte dat het rinkelen ook zou kunnen ophouden voordat ik had opgenomen. Ik wilde weten wie mij belde. Het laatste stukje heb ik daarom rennend afgelegd, door de gang, naar de woonkamer. Ik realiseerde me dat ik geen handdoek om had en dat de gordijnen aan de straatkant wijd open waren. Met een kussen op mijn schoot ben ik op de bank gaan zitten. De telefoon lag op het bijzettafeltje, naast de lege pizzadoos en het bierflesje van gisteravond. Als mijn vrouw nog had geleefd, had ze een beroerte gekregen bij het zien van de rotzooi. Ze hield niet van troep. Maar als mijn vrouw nog had geleefd, dan had ik überhaupt geen afhaalpizza gegeten.

			Ik nam de telefoon op. De beheerste stem van een medewerkster van de meldkamer klonk aan de andere kant van de lijn. In korte zinnen legde ze uit wat er aan de hand was. Er was net een melding binnengekomen dat er een dode tiener was aangetroffen in de vogelkijkhut. Het leek op een misdrijf. Of ik er meteen naartoe wilde gaan. Er zou assistentie worden gestuurd.

			Mijn darmen verkrampten en er kwam een pijnlijke druk op mijn anus te staan.

			Er was een dode tiener aangetroffen in de vogelkijkhut.

			Terwijl ik naar de laatste instructies luisterde, keek ik naar het kippenvel op mijn benen. Uit de bultjes staken grijze haren, en over mijn kuit kronkelde een spatader. Dit waren de benen van een oude man. Benen die eigenlijk zo langzamerhand met pensioen wilden gaan, maar die nu op weg moesten naar een dode tiener.

			In de vijfenveertig jaar dat ik bij de politie op Vlieland werk, heb ik nog nooit een lijk onderzocht. Er zijn wel dode mensen geweest, zeker een stuk of tien, maar dat waren voornamelijk toeristen op leeftijd die een hartaanval hadden gekregen. Of toeristen die bij de haven dronken in het koude water waren gevallen. Veel meer dan een formuliertje ondertekenen hield dat niet in.

			Maar dit was andere koek.

			Een klik gaf aan dat de meldkamer had opgehangen. Ik heb nog zeker een paar minuten naar de kiestoon zitten luisteren, voordat ik naar boven ben gelopen om me aan te kleden.





09.02 uur


			De dader





			Ik heb vannacht amper geslapen, maar toch is het net alsof ik nog droom.

			Ik heb Kiki vermoord.

			Het is zo onwerkelijk. Zou iemand iets aan me kunnen zien? Ze moeten mijn afwezige blik toch opmerken, het lichte trillen van mijn handen, mijn snelle ademhaling? Maar niemand ziet iets, daarvoor worden ze te zeer in beslag genomen door alles wat er om hen heen gebeurt. Ze hebben zelfs niet het flauwste vermoeden.

			Kom ik er echt zo gemakkelijk mee weg? Is het echt zo simpel om iemand te vermoorden? Vannacht voelde ik blinde paniek, maar dat gevoel is weg. Ik ben nu eerder moe. En ik voel me leeg. Alsof ik een enorme inspanning heb geleverd.

			Moordenaar.

			Ik schud mijn hoofd en duw het woord weg. Het dekt de lading niet. Een moordenaar is iemand die gewetenloos iemand van het leven berooft. Kiki’s dood diende een hoger doel.

			Martelaar.

			Het woord springt ineens omhoog in mijn gedachten. Ik herhaal het, laat het tot me doordringen. Ja, dat woord past beter bij me.





09.13 uur


			Hoofdcommissaris Pieter Vos





			‘Is het nog ver?’ vraagt Benny Jongstra hijgend.

			Ik kijk naar zijn neusvleugels die wijd opengesperd zijn. Hoe oud is dit agentje? Twintig? Vijfentwintig? En dan vraagt hij mij, als 64-jarige, of we er al bijna zijn? Het moet niet gekker worden.

			‘Heb je soms astma?’ vraag ik, terwijl ik het tempo onopgemerkt nog wat verhoog.

			‘Nee.’

			‘Een beenbreuk?’

			Hij schudt zijn hoofd.

			‘Last van je rug?’

			Er komt een wanhopige blik in Benny’s ogen. ‘Nee, nee, dat ook niet, maar –’

			‘Dan is er dus niets wat je weerhoudt van een gezond wandelingetje door de duinen,’ glimlach ik, en ik neem nog wat grotere stappen.

			‘Nee…’ Benny’s hoofd knakt slap naar beneden. Zijn blonde, sluike haar staat rechtop in de storm. Hij lijkt op dat vriendje van Pippi Langkous, Tommy. Irritant betwetertje.

			We lopen een paar minuten in stilte. Hotel Posthuys verdwijnt achter ons en het paadje kronkelt steeds verder omhoog.

			Bij de afslag naar de vogelkijkhut vraagt Benny piepend: ‘Kunnen we niet beter wachten op de forensische dienst? Ik bedoel, dat is toch de procedure?’

			Je moet je kop houden, denk ik. Maar ik antwoord vriendelijk: ‘De forensische dienst uit Den Helder kan hier niet komen door de harde wind. Er varen geen boten, en er kunnen ook geen helikopters vliegen. En Mega Mindy heeft vandaag helaas een vrije dag, dus die kan ook niet helpen.’

			Mijn kleindochter van zes kijkt altijd naar Mega Mindy. Ze lijkt soms slimmer dan Benny.

			Benny negeert mijn opmerking over Mega Mindy. ‘Maar morgen dan? Komen ze morgen dan niet?’ vraagt hij drammerig.

			Ik blijf stilstaan en kijk hem aan. ‘Wil jij dat meisje een nacht in de duinen laten liggen? Het regent, het stormt, er lopen hier vossen rond die dol zijn op een stukje vlees. Er kunnen essentiële sporen verloren gaan. Denk je dat de forensische dienst ons dat in dank afneemt? En daarbij, het weerbericht voor morgen voorspelt nog meer storm.’

			Er trilt een spiertje onder Benny’s oog en hij bijt op zijn onderlip. Mooi zo, het spoortje twijfel is gezaaid. Nu moet ik het alleen nog afmaken.

			‘Zeg het maar, hoor,’ vervolg ik vriendelijk. ‘Ik wil ze met alle liefde afbellen. Dan leg ik wel uit dat jij het niet verstandig vond om te gaan kijken, ook al hebben ze mij gebeld of wij het sporenonderzoek op de plaats delict wilden doen.’

			Zijn mond valt open. De twijfel maakt plaats voor angst. Hij is waarschijnlijk bang dat hij de pias wordt als hij een verkeerde beslissing neemt.

			‘O, dat… dat wist ik niet,’ stamelt Benny. ‘Dat ze jou, eh, u vanochtend hadden gebeld. Natuurlijk, uh, wil ik die beslissing niet terugdraaien.’

			Watje. Als hij meer ballen had gehad, dan was hij nu recht tegen me in gegaan. Maar uit dat hout is hij niet gesneden.

			Ik begin weer te lopen. Achter me hoor ik Benny vragen: ‘Maar hebben we dan wel de goede spullen voor het sporenonderzoek meegenomen?’

			Houdt hij dan nooit op? Zuchtend draai ik me om. ‘Wat hebben we hier?’ vraag ik terwijl ik naar mijn ogen wijs. ‘En hier?’ Mijn vinger gaat naar mijn mond. ‘En heb je hier wel eens van gehoord?’ Ik haal een pen en een zwart notitieblok uit mijn jaszak. ‘We kunnen dingen vragen, dingen bekijken, en dingen opschrijven. Het zal je nog verbazen hoe ver we daarmee kunnen komen.’

			Benny kijkt me aan alsof ik gek ben. Heeft deze jongen daadwerkelijk de politieacademie gedaan? Waarschijnlijk heeft hij honderden boeken doorgeworsteld en denkt hij nu dat hij een echte politieagent is. Maar praktijkervaring, ho maar. Hij is van de generatie die denkt dat alles met een computer opgelost kan worden.

			Zonder verder nog iets te zeggen loop ik door. Ik ken de route. In de zomer is het hier werkelijk schitterend. Op het veldje waar we zo komen, bloeien dan de prachtigste bloemen. Maar met storm is het hier koud en onheilspellend. Het laatste stukje gaat steil omhoog. Op de duintop blijf ik staan. Als een generaal overzie ik het slagveld. Benny houdt gelukkig zijn mond.

			Ik heb wel eens toeschouwers van een ernstig auto-ongeluk moeten opvangen. Die mensen konden niet meer helder nadenken en hadden een panische, verwilderde blik in hun ogen, alsof ze bang waren dat de dood hen ook kwam ophalen. De tieners en volwassenen die ik beneden op het veldje zie, hebben dezelfde blik in hun ogen als die mensen. En ze lopen kriskras door elkaar heen, alsof ze de weg kwijt zijn. Mijn ogen gaan naar de vogelkijkhut aan de rand van het veldje. Hij lijkt los te staan van alle chaos. Maar ik weet dat dat slechts schijn is. Niemand durft er in de buurt te komen. We zijn allemaal bang voor de dood. Over een paar minuten sta ik er oog in oog mee. Misschien had ik toch Benny’s advies moeten opvolgen en rechtsomkeert moeten maken.





09.52 uur


			Juno





			Nynke staart naar haar bord, waar al tien minuten een onaangeroerde boterham met kaas op ligt. Vanaf het moment dat we zijn opgestaan, heeft ze bijna niks tegen me gezegd. Al mijn vragen ontwijkt ze met domme, nietszeggende antwoorden. Waarom zegt ze niet gewoon dat ze zich megakut voelt? Ik begin het langzamerhand zat te worden. Ik hoef maar naar Nynke te kijken om te weten dat het slecht met haar gaat.

			Haar haren zijn vet en ongewassen. Ze heeft een vormeloze grijze joggingbroek en een sweater aan. De huid onder haar ogen is donkerpaars van vermoeidheid en op haar kin zitten een paar dikke rode puisten. Waarschijnlijk heeft ze vannacht in haar bed liggen wachten totdat Kiki en ik terug waren uit De Oude Stoep. Ik heb nog gekeken of ze wakker was, maar ze had haar ogen stijf dicht. Ik wil wedden dat ze niet echt sliep, maar deed alsof.

			Ze zou toch moeten begrijpen dat ik aan haar kant sta. Kiki is de vijand. Ik ben haar vriendin.

			Op mijn horloge zie ik dat het bijna tien uur is. Om kwart over tien moeten we in de hal klaarstaan voor een strandwandeling.

			‘Ga je nog iets eten?’ vraag ik aan Nynke. ‘We moeten er zo vandoor.’

			Ze knippert met haar ogen, alsof ze nu pas doorheeft dat ik tegenover haar aan tafel zit. Met haar vork krast ze over haar bord. Kippenvel krijg ik ervan.

			‘Nyn, please, hou daarmee op.’

			‘Wat? O, sorry.’ Ze legt de vork op tafel en balt haar handen tot vuisten.

			‘Gaat het wel?’ vraag ik.

			‘Het gaat prima. Er is niks aan de hand.’ Ze kijkt me met een gekwelde blik aan.

			Wat haat ik dat. Doen alsof het goed gaat, terwijl het helemaal niet goed gaat. Ik kan haar wel door elkaar rammelen.

			‘Dus je vindt het niet erg dat Kiki gisteren met Milan heeft gezoend?’ flap ik eruit.

			‘Waarom zou ik? Ik ben niet meer verliefd op hem. Ze doet maar.’

			‘En dat moet ik geloven?’ snuif ik. ‘Kom op zeg. Je bent jaren op die jongen verliefd geweest. Dat is niet zomaar in een avondje over.’

			Nynke gaapt overdreven. ‘Ik ben gewoon moe, dat is alles. De matras waar ik op slaap is hartstikke hard. Trouwens, heb jij Kiki vanochtend nog horen opstaan?’

			‘Nee, gelukkig niet,’ zucht ik. ‘Maar om even terug te gaan naar het onderwerp waar we waren. Milan is –’

			De intercom komt krakend tot leven. ‘Hallo?’ hoor ik de stem van Thomas Rijsterbos, onze leraar Nederlands.

			Een paar lolbroeken roepen ‘hallo’ terug.

			‘We, eh, hebben een mededeling voor alle leerlingen,’ vervolgt hij. ‘Willen jullie allemaal zo snel mogelijk naar de eetzaal komen?’

			‘Nou, dat is makkelijk, want daar zitten we al. Dan kun jij mooi nog even je boterham opeten,’ zeg ik grijnzend.

			Nynke kan er niet om lachen. Er zitten rode vlekken op haar wangen. ‘Waarom moeten we hier verzamelen? Wat is er aan de hand?’

			‘Niets natuurlijk,’ zeg ik zuchtend. ‘Waarschijnlijk hebben ze het programma aangepast. Het zal wel te hard waaien voor een strandwandeling, of zoiets.’

			Vanuit de gang komt Lotte de eetzaal binnengelopen. Haar ogen zijn dik en rood. Nog iemand die een slechte nacht heeft gehad dankzij Kiki. Aarzelend kijkt ze om zich heen. Als ze ons ziet, schiet haar blik weg, alsof ze bang voor ons is. Met afhangende schouders sloft ze naar een leeg tafeltje in de hoek. Het is de eerste keer dat ik iets van medelijden voor haar voel, maar ik duw dat gevoel snel weg. Ik heb te veel aan mijn kop om me ook nog met de problemen van Lotte bezig te kunnen houden.

			Er komen nog meer leerlingen binnen. Met verveelde gezichten gaan ze zitten. Tony en Floris komen samen de eetzaal binnen. Er zijn nog twee tafeltjes vrij: eentje bij de deur, en eentje naast ons. Ze kiezen dat naast ons.

			‘Wat doen we hier?’ hoor ik Tony vragen, terwijl hij zijn stoel op twee poten laat wiebelen. ‘Het meurt hier naar de bloemkool van gisteren. Nog even en ik ga over mijn nek.’

			‘Ik zag net Rijsterbos door de gang lopen,’ zegt Floris. ‘Hij zag er slecht uit.’

			‘Die vent heeft gisteren natuurlijk te veel gezopen. Ik ken die lerarenfeestjes wel. En daarna staan ze met hun bezopen kop te controleren of wij niet te veel gezopen hebben. Vuile verraders zijn het. Is er nog wat te vreten?’ Tony kijkt zoekend om zich heen. ‘Ik heb honger.’

			‘Dan had je maar wat eerder moeten opstaan.’ Floris rekt zich uit. ‘Kijk eens wie daar zijn, het feest gaat beginnen.’

			Thomas Rijsterbos en Ella Bruins komen de eetzaal in. Mevrouw Bruins heeft zwarte mascarastrepen over haar wangen lopen. Heeft ze gehuild? Ik ga wat rechter op mijn stoel zitten. Rijsterbos heeft een verbijsterde uitdrukking op zijn gezicht, en onder zijn oksels zitten gigantische zweetplekken.

			‘Meneer, gaat de strandwandeling niet door?’ roept iemand.

			Rijsterbos heft zijn handen op, waardoor zijn zweetplekken nog beter zichtbaar worden. ‘Ik zal het jullie zo vertellen. We wachten nog even op de andere groep.’

			‘Mogen we alstublieft binnen blijven? Het waait zo hard.’

			‘Gaat de boot morgen wel terug naar Harlingen?’

			‘Wat gebeurt er als we niet van het eiland af kunnen?’

			Allemaal stemmen en vragen door elkaar heen.

			‘Jongens, alsjeblieft.’ Bruins’ stem klinkt alsof ze zwaar verkouden is. ‘Het wordt zo allemaal duidelijk. We…’

			Haar hoofd draait in de richting van de deuropening, waar opeens Rob de Vries staat. Hij heeft een vreemd verwrongen gezicht. Achter hem komt de rest van de ochtendgroep binnen. Anneke, Milan, mevrouw Aarsman, een voor een schuifelen ze de eetzaal in. Ze kijken alsof ze net zijn neergestort met een vliegtuig. Dat moet een leuke excursie zijn geweest.

			Ik gluur naar Nynke, die wezenloos voor zich uit staart. Maar ik zie ook nog wat anders in haar ogen… angst! Is ze soms bang om Milan te zien? Jezus, dat is echt iets voor Nynke, er de omgekeerde wereld van maken. Ze zou hem juist een eikel moeten vinden en boos op hem moeten zijn.

			Als laatste komen er twee mannen binnen die ik niet ken. Eentje heeft grijs haar dat plat op zijn schedel ligt. Hij kijkt nors. De andere man is veel jonger en ziet er best leuk uit met zijn blonde haren en leren jas. Wat doen die gasten hier? Zijn ze ook meegegaan met de excursie? Blijkbaar vraagt iedereen zich dat af, want er wordt druk gefluisterd en gepraat.

			Rijsterbos schraapt zijn keel, en er verschijnt een nerveus lachje op zijn gezicht. ‘Kunnen jullie allemaal even stil zijn?’ vraagt hij langzaam en duidelijk articulerend.

			Het geroezemoes wordt iets zachter, maar verdwijnt niet.

			‘Er is…’ Rijsterbos doet een moment zijn ogen dicht. ‘Er is vannacht iets heel ergs gebeurd.’

			Vreemd, wat voor effect deze zeven woorden hebben. Het is opeens doodstil in de eetzaal.

			‘Het is… Ik bedoel…’ Hij haalt diep adem. ‘Kiki is vannacht overleden.’

			De stilte wordt bijna transparant. Alle geluiden zijn verdwenen. Ik hoor zelfs niemand meer ademhalen. En in die stilte knalt Tony’s stem ineens als een straaljager door de geluidsbarrière.

			‘Hoe bedoelt u, ze is overleden? Dat kan toch helemaal niet.’

			‘Het spijt me, Tony. Ik snap dat dit een enorme schok voor jullie is… Voor ons allemaal. Maar ze is echt dood.’

			Ik voel een soort elektrische tinteling door me heen gaan. Kiki is dood!

			De stilte brokkelt langzaam verder af. Iemand gilt. Nynke begint te huilen.

			‘Wat is er dan gebeurd?’ Er ligt een ongelovige, bijna bozige, uitdrukking op Tony’s gezicht.

			‘Dat weten we niet.’ Ik zie tranen in Rijsterbos’ ogen glinsteren. ‘Mevrouw Aarsman en meneer De Vries hebben Kiki vanochtend in een vogelkijkhut in de duinen gevonden.’

			Aarsman en De Vries staren naar de grond, alsof het niet over hen gaat.

			‘Blijkbaar is ze vannacht in haar eentje naar de duinen gegaan. Maar hoe, wat…’ Hulpeloos haalt Rijsterbos zijn schouders op. ‘Ik weet eigenlijk niet hoe ze is overleden. Maar, eh, misschien heeft hoofdcommissaris Vos van de politie Vlieland wat meer informatie voor ons? Ik kan me voorstellen dat jullie met heel veel vragen zitten.’

			Vragend kijkt Rijsterbos naar de oudere grijze man, die daarop nog norser gaat kijken.

			‘Ik weet niet of dat omwille van het onderzoek verstandig is,’ zegt hij met een zware, brommerige stem en hij slaat zijn armen over elkaar.

			Een paar seconden gebeurt er helemaal niks. De twee mannen staan onbeweeglijk tegenover elkaar. Uiteindelijk is het Rijsterbos die in beweging komt. Met rode wangen loopt hij naar de hoofdcommissaris.

			‘Juist ja,’ mompelt hij. En tegen ons: ‘Sorry, een momentje geduld. Ik moet even met de hoofdcommissaris overleggen. Dit, eh, overvalt iedereen nogal.’

			Gehuil en zachte kreten vullen de stilte die Rijsterbos achterlaat. Ik kijk om me heen. Iedereen ziet er geschokt en verslagen uit. Waar zouden ze aan denken? Aan Kiki, aan hoe ze was op school? Zouden ze zich afvragen wat Kiki in de duinen deed, en hoe ze is doodgegaan? Zouden ze stiekem blij zijn dat dit hen zelf niet is overkomen? Misschien bedenken ze wel wie ze straks als eerste gaan bellen om het nieuws te vertellen. ‘Ja, pap en mam, er is echt iemand uit onze klas overleden. Nee, met mij gaat het goed, maak je geen zorgen, ik red me wel.’ Rampspoed zet je in het middelpunt van de belangstelling.

			‘Juno?’ Nynkes vingers klauwen zich in mijn arm. Ze huilt met lange uithalen en een groene draad snot druipt uit haar neus. Ik kan er niks aan doen, maar ik vind het echt ranzig.

			‘Juno? Juno?’ jammert ze.

			Zou ze een reactie van me verwachten? Godzijdank kijk ik zo ongeveer mijn hele leven al naar soapseries: ik weet hoe verdrietige mensen reageren. Ze doen allemaal hetzelfde. Ik sla mijn ogen neer en mompel: ‘Het is zo erg, zo ontzettend erg.’

			‘Ze is dood. Dood! Dood?’ Het laatste woord spreekt Nynke vragend uit, alsof ze hoopt dat ik het ontken.

			‘Ja, dat verwacht je niet, hè.’ Ik hoor zelf hoe dom en ongevoelig mijn antwoord klinkt. Zo word ik nooit toegelaten op de toneelschool. ‘Ik hoop dat ze geen pijn heeft gehad,’ zeg ik snel.

			‘Pijn?’ Nynkes ogen worden groot. ‘Waarom zou ze pijn hebben gehad? Je denkt toch niet dat…’

			‘Ik weet het niet,’ mompel ik.

			‘Gisteren leefde ze nog,’ snikt Nynke. ‘En nu niet meer.’

			Ja, denk ik, en gisteren zette ze jou compleet voor paal door met Milan te zoenen. Ben je dat soms vergeten?

			‘Zeg me dat het niet waar is.’ Nynke verbergt haar gezicht in haar handen en begint nog harder te huilen. ‘Zeg me alsjeblieft dat dit niet waar is.’

			‘Rustig maar,’ sus ik, terwijl ik naar het tafeltje naast ons kijk. Floris kijkt strak voor zich uit. Tony’s hoofd hangt naar beneden, alsof het verdriet hem te veel is geworden. Maar als ik beter kijk, zie ik dat hij iets in zijn handen houdt. Een zwart, plat apparaatje. Zijn mobieltje! Die eikel zit gewoon te sms’en!

			‘Dank jullie wel voor jullie geduld,’ zegt Rijsterbos luid. Hij staat weer op zijn oude plek, met de hoofdcommissaris naast zich. ‘De heer Vos is bereid om jullie een korte verklaring te geven.’ Hij doet een stap opzij.

			‘Jongelui, ik ben Pieter Vos, hoofdcommissaris van het politiekorps Vlieland.’ Hij kucht. ‘Mijn oprechte deelneming. Dit moet vreselijk voor jullie zijn.’

			Hij ziet er niet echt geraakt uit, eerder geïrriteerd.

			‘Volgens jullie leraar waren er vragen,’ vervolgt hij. ‘Wat willen jullie weten?’

			‘Hoe is ze doodgegaan?’ Het is weer Tony die met deze vraag komt.

			‘Daar kan ik helaas niks over loslaten. We zijn nog met het onderzoek bezig. Volgende vraag.’

			‘Wie heeft haar gevonden?’ vraagt Lotte met een klein stemmetje. Er verschijnen meteen vuurrode vlekken op haar wangen. Verlegen muts.

			‘Jullie klasgenote is gevonden door iemand van Staatsbosbeheer die mee was met de excursie.’ Hij wrijft in zijn ogen. ‘De heer De Vries en mevrouw Aarsman waren ook ter plaatse.’

			‘En de rest van de groep?’ vraagt Tony en hij klinkt gretig. ‘Hebben die Kiki ook gezien?’

			‘Nee, maar ze hebben alles wel van heel dichtbij meegemaakt.’

			Ik kijk naar de ochtendgroep. Bleke gezichten, gespannen blikken. Milans gezicht ziet er zelfs doorschijnend grijs uit. Hoe zou het zijn geweest om alles vanaf de eerste rij te hebben gezien?

			‘Had Kiki soms een zwak hart? Iemand van zeventien kan toch niet zomaar dood neervallen?’ Tony weet niet van opgeven.

			Met ogen als spleetjes bekijkt Vos hem. Waarschijnlijk vraagt hij zich af wie dat irritante ventje is dat zijn mond maar niet houdt.

			‘Nogmaals,’ zegt hij afgemeten. ‘Onderzoek zal moeten uitwijzen waaraan ze is overleden. Wij hebben nu alleen vastgesteld dat ze dood is. Over de doodsoorzaak kan ik helaas nog niks zeggen.’ Hij kijkt op zijn horloge. ‘Zijn er nog meer vragen? Ik zou dit graag willen afronden.’

			‘Meneer, ik wil terug naar h-huis,’ zegt Nynke. ‘K-kan dat?’

			‘Het spijt me, maar dat zal niet gaan. Het waait te hard. Er varen minimaal de komende 48 uur geen boten.’

			‘H-hoe bedoelt u?’ stottert Nynke.

			‘Precies zoals ik het zeg,’ antwoordt Vos op een toon alsof hij het heel vervelend vindt dat Nynke hem niet begrijpt. ‘Er varen geen boten. En omdat jullie hier toch de komende dagen vastzitten, vinden jullie het vast niet erg om wat tijd voor mij vrij te maken. Ik zou jullie allemaal graag een voor een willen spreken. Vanmiddag begin ik met de eerste gesprekken. Met een beetje geluk ben ik morgen klaar, en kunnen jullie snel weer terug naar Amsterdam.’

			Het voelt alsof ik een keiharde stomp in mijn maag krijg. Ik hap naar adem. Wil hij echt iedereen spreken?

			‘M-maar w-waarom?’ hoor ik Nynke vragen.

			Vos zucht diep. Hij doet me denken aan een leerkracht die zijn geduld verliest. ‘Omdat jullie de laatsten zijn die Kiki levend hebben gezien. Dat lijkt me duidelijk.’

			‘U denkt toch niet dat wij iets met Kiki’s dood te maken hebben? Dat is belachelijk,’ roept Tony.

			‘Ik denk nog helemaal niks. Het is mijn werk is om naar bewijzen te zoeken en dingen uit te sluiten. En daarom ga ik met jullie praten. Niks meer, en niks minder. De gesprekken zijn overigens geheel op vrijwillige basis.’

			Hij kijkt erbij op een manier alsof hij wil zeggen: maar als je niet met me wilt praten, trek ik mijn eigen conclusies.

			‘Maar wat moeten we hier al die tijd doen?’ roept iemand anders.

			‘Ja, precies,’ valt Tony hem bij. ‘Ik word nu al gek op dit eiland.’

			Plotseling lijkt het alsof het verdriet is omgeslagen in frustratie en boosheid.

			‘Jullie kunnen alle dingen doen die jullie normaal gesproken ook hier zouden hebben gedaan,’ zegt Vos zonder enige emotie op zijn gezicht. ‘Als jullie maar bereikbaar voor mij zijn. Ik zal, in overleg met jullie leerkrachten, een gespreksrooster maken. Vanmiddag begin ik, rond een uurtje of twee.’

			Hij knikt ons toe, en loopt dan samen met de man in de leren jas weg.

			De deur naar de gang is nog amper achter hen dichtgevallen, of er trekt een golf van verontwaardiging door de eetzaal.

			‘Jongens, rustig,’ zegt Rijsterbos. ‘Ik snap dat jullie aangedaan zijn, maar boos worden lost niks op.’

			‘Ik heb vrijdagavond kaarten voor een optreden van Van Velzen in Paradiso,’ roept iemand.

			‘En ik moet naar voetbaltraining.’

			‘Mijn oma wordt zaterdag tachtig.’

			Kiki lijkt voor een moment vergeten.

			‘Alsjeblieft, jongens,’ smeekt Rijsterbos. De zweetplekken onder zijn oksels komen inmiddels tot zijn middel. ‘Ik zal mijn uiterste best doen om ons zo snel mogelijk van dit eiland af te krijgen. Geloof me, ik wil ook naar huis. Maar ik kan het weerbericht niet veranderen. Misschien overbodig om te vermelden, maar alle programmapunten van vandaag komen te vervallen. Ondertussen kunnen we de politie helpen met het onderzoek naar Kiki. Ik kan op jullie medewerking rekenen, toch?’

			Het blijft doodstil.





10.29 uur


			De dader





			Tot nu toe ging het allemaal zo goed. Heel langzaam begon ik te wennen aan de nieuwe situatie. Ik was net een dreumes die leerde lopen. Eerst nog wankel en onzeker, maar al snel met groeiend zelfvertrouwen. Ik reageerde zoals ik moest reageren op Kiki’s dood; ik sprak ingetogen wanneer men dat verwachtte, ik zweeg als dat gepast was. Niemand, maar dan ook werkelijk niemand, had iets door.

			Ergens steekt het me dat ze niet weten dat ík verantwoordelijk ben voor Kiki’s dood. Ik voel me een miskende ghostwriter, een mislukte stand-in. Iets binnen in mij wil roepen: Ik heb het gedaan! Kijk naar mij! Maar ik mag niet overmoedig worden. Ik was van plan om mijn tijd uit te zitten, niet op te vallen en met de eerstvolgende boot het eiland te verlaten.

			Maar nu varen er geen boten door de harde wind! Ik voel me opgesloten, in het nauw gedreven. Als een rat in de val. Ik dwing mezelf om een paar keer diep adem te halen. Geen paniek. Er is nog niks aan de hand. De situatie is lastiger geworden, complexer, maar zeker niet hopeloos. Ik moet me gewoon gedeisd houden totdat de storm is gaan liggen.





10.36 uur


			Anneke





			Ik tril en zweet, alsof ik hoge koorts heb. De busreis van de duinen terug naar De Vliehorst is in een roes aan me voorbijgegaan. Ik weet nog dat ik het moeraskartelblad aan het bestuderen was, ik weet nog dat meneer De Vries ons bij elkaar riep. En toen de klap: Kiki lag dood in de vogelkijkhut! Vanaf dat moment werd alles in mijn hoofd een grote chaos. Mijn gedachten zijn een soort moeras geworden waarin ik steeds verder wegzak.

			Voorzichtig leg ik mijn hand op mijn wang, en ik merk dat ik huil. Wat moet ik doen? O mijn god, wat moet ik doen? Kon ik maar verder lezen in mijn boek, kon ik maar rustig worden, kon ik me maar verstoppen.

			Kon ik maar vergeten wat ik heb gezien.

			Alle leerlingen staan op en lopen naar de gang. Als een zoutzak blijf ik zitten. Ik zie Rijsterbos in mijn richting kijken en vragend een wenkbrauw optrekken. Nee, ik mag de aandacht niet op me vestigen! Heel langzaam sta ik op en ik begin naar de uitgang te lopen. Ik voel Rijsterbos’ ogen in mijn rug prikken.

			Ik moet het vertellen.

			Ik moet het echt vertellen.

			Maar niet nu.





11.17 uur


			Ella Bruins





			Ik hoor de storm buiten, het getik in de oude verwarmingsbuizen bij het raam, een stem van een leerling in de gang. Thomas, Rob en Harriet zitten in de eetzaal. Ik heb me teruggetrokken met het excuus dat ik me even wilde opknappen. Godzijdank ging Harriet niet mee naar onze slaapkamer, waardoor ik ongestoord twee oxazepammetjes kon innemen. God, laat de kalmerende werking alstublieft snel inzetten.

			Er is niks aan de hand. Niemand weet iets van gisternacht. Gedraag je normaal.

			In de spiegel boven onze wastafel zie ik een gezicht dat ik bijna niet herken. Nerveuze ogen, een strakke mond, slordige pieken haar die over mijn voorhoofd hangen. Ik zou er nu vandoor kunnen gaan. Ik pak een paar spulletjes en verstop me ergens op dit eiland totdat er weer boten varen. Maar dan raak ik waarschijnlijk wel mijn baan kwijt.

			Ik haal diep adem en loop de gang op. De deur naar de eetzaal zit dicht. Met tegenzin duw ik de klink naar beneden.

			‘Ah, daar ben je,’ zegt Thomas. Hij zit naast Harriet aan een tafeltje.

			‘Dat duurde lang,’ zegt ze pinnig.

			‘Ik moest nog even iemand bellen, vandaar,’ zeg ik glimlachend.

			God, wat heb ik toch een hekel aan haar.

			Rob staat bij een van de ramen in de eetzaal. Zijn ogen zijn bloeddoorlopen en zijn huid is vlekkerig grijs. Hij ziet er slecht uit.

			‘We hadden het net over de leerlingen, hoe we daarmee om moeten gaan,’ zegt Thomas.

			‘Ik vind dat we vandaag een plenaire bijeenkomst moeten organiseren,’ zegt Harriet. ‘Misschien moeten we een herdenkingsboek neerleggen waar iedereen wat in kan schrijven, en iemand van ons moet iets zeggen.’ Ze kijkt naar Thomas. ‘Ik dacht aan jou.’

			‘Waarom ik?’ vraagt hij ongemakkelijk.

			‘Jij kunt dat het beste. Ze zijn allemaal dol op je.’

			‘Zo goed ging het vanochtend anders niet,’ zucht Thomas. ‘Ik wist gewoon niet wat ik moest zeggen toen ik al die witte gezichtjes voor me zag.’ Hij haalt een hand door zijn haren.

			‘Zijn Kiki’s ouders eigenlijk al gebeld?’ vraag ik.

			‘De politie zou ze bellen,’ zegt Harriet.

			‘Dat zal wel,’ zeg ik. ‘Maar hebben wij ze ook gebeld?’

			Harriet schudt haar hoofd. ‘Ik niet, in ieder geval.’

			‘Ik ook niet,’ antwoordt Thomas.

			Rob haalt zijn schouders op en staart naar de grond. Loser.

			‘Dus niemand van ons heeft die mensen nog gesproken? Nou ja!’ roep ik verontwaardigd. ‘Wij waren hier op Vlieland verantwoordelijk voor Kiki. Het minste wat we kunnen doen is even haar ouders bellen.’ Het komt er overtuigend uit. De oxazepam begint te werken, eindelijk.

			Er valt een gespannen stilte.

			‘Je hebt gelijk,’ zegt Thomas dan zacht.

			‘Wie gaat ze bellen?’ vraag ik met mijn armen over elkaar. Ik ben bijna vergeten hoe paniekerig ik daarstraks was. Ik voel me steeds sterker worden. Gisternacht is bijna vergeten.

			‘Jij misschien, Harriet?’ vraag ik als niemand antwoord geeft. ‘Jij bent er tenslotte bij geweest toen Kiki werd gevonden.’

			Ik zie aan de diepe frons tussen haar wenkbrauwen dat ze eigenlijk wil weigeren, maar ze weet ook dat ze dat niet kan maken. ‘Eh, ja, natuurlijk wil ik dat wel doen,’ zegt ze op een ijzige toon.

			Als antwoord glimlach ik alleen maar, waardoor ze nog bozer gaat kijken.

			‘Ik vraag me de hele tijd af hoe Kiki erbij lag,’ zegt Thomas. ‘Dat arme meisje, helemaal alleen in de duinen.’ Zijn donkerbruine ogen zijn groot en rond, als van een dier in nood.

			‘Het was vreselijk,’ huivert Harriet. ‘We stonden daar in die hut, en eerst had ik het niet eens door. Maar ze lag daar gewoon op de grond, met van die ogen die dwars door me heen staarden. Ik heb nog nooit zoiets afschuwelijks gezien.’

			‘Wat ik niet snap,’ zeg ik langzaam, ‘is hoe Kiki überhaupt in de duinen kon zijn.’

			‘Hoe bedoel je?’ vraagt Thomas.

			‘Het is volgens mij heel simpel.’ Ik laat een stilte vallen, om mijn woorden meer kracht bij te zetten. ‘Iemand van ons heeft gisteravond gecontroleerd of alle leerlingen er waren. Maar blijkbaar heeft diegene’ – ik kijk naar Rob – ‘Kiki over het hoofd gezien.’

			Robs wangen worden knalrood. ‘Iedereen was binnen, dat weet ik honderd procent zeker.’

			‘En Kiki dan? Ik zou de duinen niet “binnen” willen noemen. Jij wel?’

			‘Luister, ik heb Kiki en die vriendin van haar… Hoe heet ze ook al weer? O ja, Juno, zien thuiskomen. Daarna zijn ze netjes naar hun slaapkamer gelopen. Of geloven jullie me soms niet?’ Hij spuugt de woorden bijna uit.

			‘Rustig maar,’ zegt Thomas. ‘We geloven je.’

			Rob kijkt opgelucht.

			Maar ik ben niet van plan om het hem makkelijk te maken. ‘En daarna?’ vraag ik.

			‘Daarna? Wat bedoel je daar nou weer mee?’ vraagt Rob.

			‘Zoals ik het zeg. Wat heb je daarna gedaan? Nadat iedereen binnen was?’

			‘Daarna ben ik naar bed gegaan,’ antwoordt hij boos. ‘Je denkt toch zeker niet dat ik de hele nacht bij de deur ga zitten om te kijken of er leerlingen zijn die stiekem weer naar buiten glippen?’

			‘Waarom niet? Het was tenslotte jouw verantwoordelijkheid dat iedereen binnen was,’ zeg ik schouderophalend. ‘Ik had dat misschien wel gedaan.’

			Dat is niet waar, maar het klinkt overtuigend.

			‘Nu breekt mijn klomp,’ briest Rob. ‘Wat een belachelijke aantijgingen. En daarbij, jij weet donders goed waar…’

			Thomas’ mobieltje gaat. ‘Excuses, dit moet ik even opnemen.’ Hij loopt naar de gang.

			We wachten zwijgend af.

			Na een paar minuten komt Thomas weer binnen. ‘Dat was de heer Vos van de politie.’

			Deze opmerking gaat dwars door de werking van de oxazepammetjes heen. De zenuwen in mijn nek beginnen te prikken, en ik krijg een droge mond.

			‘Wat had hij?’ probeer ik zo nonchalant mogelijk te vragen.

			‘Kiki is naar het mortuarium gebracht,’ zegt Thomas met een overslaande stem. ‘Ze willen dat iemand van ons haar komt identificeren.’

			‘Hoezo?’ vraag ik, terwijl ik het gevoel van onrust probeer te onderdrukken. ‘Rob en Harriet hebben haar vanochtend toch gezien?’

			‘Ja, dat zei ik ook. Maar dat schijnt niet voldoende te zijn. Er moet officieel bevestigd worden dat het Kiki is. En Kiki’s ouders kunnen hier niet naartoe komen door de storm.’

			‘Wat een gedoe,’ mompel ik.

			‘Zijn er vrijwilligers die dit willen doen?’ vraagt Thomas.

			Ik hoor iemand snotteren. Het is Rob, die als een kind staat te huilen. ‘Het spijt me, maar ik kan het niet,’ snikt hij. ‘Niet na vanochtend. Ik zie haar de hele tijd voor me liggen. Dat beeld raak ik nooit meer kwijt.’

			‘Ik begrijp het,’ zegt Thomas veel te begripvol.

			Rob begint nog harder te huilen. ‘D-dank je,’ stottert hij.

			‘Dan zijn we eruit,’ zegt Thomas. ‘Harriet belt Kiki’s ouders, en Ella en ik gaan naar het mortuarium.’

			De val is dichtgeklapt voordat ik doorhad dat ik erin zat.

			Harriet kijkt me met een vuile grijs aan. ‘Prima, dan doen we het zo.’

			Het liefst zou ik de grijns van haar gezicht af willen slaan. Maar ik zeg heel kalm: ‘Geen probleem, ik wilde het zelf al aanbieden.’





12.05 uur


			Thomas Rijsterbos





			‘Is het hier?’ vraag ik als we stoppen voor een klein, onopvallend bakstenen huis in de Dorpsstraat.

			‘Het huisnummer klopt,’ mompelt Ella. ‘Laten we het maar proberen.’

			Ze belt aan. Een paar seconden later horen we in het huisje een deur dichtslaan en voetstappen die steeds dichterbij komen. Ergens hoop ik dat er niemand opendoet. Ik wil dit niet doen. God, ik zou er alles voor overhebben om nu ergens anders te kunnen zijn.

			Annabel was volledig in paniek toen ik haar daarnet belde met het nieuws dat Kiki dood was. Ik hoorde aan haar snelle ademhaling hoe ze instortte aan de andere kant van de lijn. Ze begon dingen tegen me te schreeuwen. Dat ik meteen thuis moest komen. Dat het niet veilig was. Bij elk woord voelde ik me verder bij haar vandaan drijven. Toen ik opgehangen had, maakte ik me zorgen. Niet om Annabel, maar om Jesse en Mats. Annabel kan amper voor hen zorgen als ze zo in paniek is. Ik moet zo snel mogelijk naar huis, voor mijn kinderen. Alles komt weer goed, hou ik mezelf voor.

			De voordeur van het bakstenen huisje zwaait open. Een lange, kalende man in een ribbroek en een wollen spencer staat in de deuropening. ‘Ah, daar zijn jullie. Ik verwachtte jullie al.’

			We schudden zijn uitgestoken hand.

			‘Johannes Kuit,’ zegt hij. ‘In het normale leven ben ik huisarts, met een eigen praktijk hier op het eiland. Maar omdat Vlieland geen eigen uitvaartfaciliteiten heeft, neem ik bij sterfgevallen soms bij mij thuis de honneurs waar.’

			Hij glimlacht, en ik krijg een wee gevoel in mijn maag.

			‘Ik heb hier thuis een rouwkamer om de overledene in op te baren,’ vervolgt hij ingetogen. ‘Als mensen liever in hun eigen huis opgebaard worden, dan kan dat natuurlijk ook. De uitvaart zelf wordt meestal door het uitvaartcentrum op Terschelling of in Harlingen geregeld. We zijn een klein eiland, dat snapt u toch wel?’

			Er valt een stilte. Blijkbaar verwacht hij een antwoord van ons. Ella staat onbeweeglijk naast me.

			‘Nou, eh, fijn dat u deze mogelijkheid biedt,’ zeg ik, om maar iets te zeggen.

			‘We doen ons best,’ knikt Kuit met een lijdzame blik. ‘Maar kom binnen. Pieter Vos wacht in de rouwkamer op jullie.’

			Met het gevoel dat ik naar het schavot word geleid, loop ik achter hem aan.

			‘Willen jullie koffie?’ vraagt hij over zijn schouder.

			‘Eh, nee, dank u.’

			Ook Ella schudt haar hoofd.

			De gang waar we doorheen lopen is net een kijkdoos: door de openstaande deuren vangen we een glimp op van het normale leven van de heer Kuit. Links passeren we de huiskamer, ingericht met houten meubels en leren banken, rechts is de keuken, zo’n jarenzestigmodel met een gasboilertje en lichtblauw gespoten keukendeurtjes.

			‘Jullie zijn toch de leerkrachten van dat meisje?’ vraagt hij. ‘Welke les heeft ze van jullie?’

			Hij praat over Kiki alsof ze nog leeft, wat een ongemakkelijk gevoel geeft.

			‘Ik geef Nederlands. En zij’ – ik wijs naar Ella – ‘geeft Engels.’

			‘Gecondoleerd. Wat een vreselijke wending van jullie bezoek aan Vlieland. Het is zo’n prachtig eiland, en dan dit… Daar zijn geen woorden voor.’

			Kuit opent de laatste deur in de gang en gebaart dat we naar binnen mogen. ‘Ik ben in de huiskamer,’ mompelt hij. ‘Als jullie me nodig hebben, dan hoor ik het wel. Sterkte.’

			De deur valt achter ons dicht. We staan in een klein kamertje, met grijze vloerbedekking en vitrage voor de ramen. Aan de muur hangt een groot houten kruis. Het is er koud, alsof iemand de deur van de vriezer te lang open heeft laten staan. In het midden van het kamertje staat een baar, waarover een wit laken is getrokken. De stof volgt de contouren van een lichaam.

			Mijn ademhaling hapert. Ik heb het gevoel dat mijn maag zich binnenstebuiten keert. Daar ligt Kiki!

			‘Fijn dat jullie zo snel konden komen,’ hoor ik opeens de zware stem van Vos. Hij staat op uit een stoel achter de baar van Kiki.

			Ella slaat haar hand geschrokken voor haar mond. Ik voel mijn hart tegen mijn borstkas beuken. Ik had hem ook niet gezien.

			‘Pardon, het was niet mijn bedoeling jullie te laten schrikken.’ Hij komt voor ons staan, en wappert met een formulier. ‘Het zal maar een paar minuten van jullie tijd in beslag nemen. Maar het moet op de officiële manier.’

			‘Geen probleem,’ zeg ik, terwijl ik diep inadem. Ik kijk naar Ella, die doorschijnend wit ziet. ‘Gaat het?’ vraagt mijn mond zonder geluid te maken. Maar ze staart dwars door me heen.

			‘Voor de goede orde, jullie zijn Thomas Rijsterbos en Ella Bruins. Klopt dat?’

			‘Ja,’ antwoord ik voor ons beiden.

			‘Kunnen jullie je legitimeren?’

			Uit de portemonnee in mijn broekzak haal ik mijn rijbewijs. Vos bekijkt het pasje met samengeknepen ogen. Ik voel me opeens weer een klein jongetje; als ik vroeger een politieagent op straat zag, voelde ik me altijd meteen schuldig, ook al had ik niks gedaan.

			‘Hm,’ zegt hij alleen maar, als hij mij mijn rijbewijs teruggeeft.

			Met trillende handen stop ik het terug in mijn portemonnee.

			‘En uw identiteitsbewijs, mevrouw Bruins?’ vraagt Vos. ‘Zou ik dat ook nog even mogen bekijken?’

			Ella reageert niet.

			‘Ella.’ Ik stoot haar aan. Nog steeds geen reactie. Ze staat erbij alsof ze een spook heeft gezien.

			‘Ella!’ roep ik wat harder.

			Verschrikt kijkt ze me aan.

			‘De heer Vos wil graag je paspoort of je rijbewijs zien.’

			‘O,’ zegt ze. ‘Maar… ik… ik ben mijn tas vergeten op De Vliehorst.’

			Vos fronst zijn wenkbrauwen. ‘U weet toch dat u te allen tijde een legitimatieplicht hebt?’

			Ze knikt. ‘H-het spijt me. Ik heb er gewoon niet bij nagedacht door alles… alles met Kiki…’ Hulpeloos kijkt ze hem aan.

			‘Nou, vooruit,’ bromt Vos. ‘Weet u wat, ik ben straks toch op De Vliehorst. Dan regelen we daar wel uw id.’

			Hij loopt naar de baar. ‘Als jullie er klaar voor zijn, dan zou ik nu graag met de identificatie willen beginnen.’

			Ik knik, niet in staat iets terug te zeggen.

			‘Neem de tijd,’ zegt Vos. ‘Uit ervaring weet ik dat dit behoorlijk heftig kan zijn, zeker bij zo’n jong iemand.’

			Als een goochelaar trekt hij het laken van Kiki’s gezicht weg.

			Het is alsof ik voorover in een afgrond val. Het wordt zwart voor mijn ogen en al mijn spieren beginnen te trillen.

			‘Wilt u even gaan zitten?’ hoor ik Vos vragen.

			Duizelig houd ik me aan de baar vast. ‘Nee, nee, dat is niet nodig,’ zeg ik schor.

			Ik adem diep in. Ik mag nu niet in paniek raken. Ik moet rustig blijven. Ik zuig nog een paar diepe teugen lucht naar binnen, en dwing mezelf om weer te kijken.

			Bij sommige dode mensen lijkt het net alsof ze slapen. Maar bij Kiki niet. Ik heb nog nooit iemand gezien die er zo dood uitzag. Er is niks moois of vredigs aan. Haar huid is bezaaid met zwarte vlekjes. Tussen haar grijsblauwe lippen steekt een stukje van haar tong naar buiten. Ze heeft haar ogen halfopen. Het wit van haar oogbal is ingevallen en verschrompeld, zoals bij de dode vogels die ik wel eens in de tuin vind. Ik probeer me voor te stellen hoe Kiki eruitzag toen ze nog leefde. Het lukt me niet.

			‘Bent u in staat om de naam van het slachtoffer hardop te noemen?’ vraagt Vos.

			Een vraag. Ik moet antwoord geven. ‘Kiki,’ zeg ik zacht.

			‘Kunt u ook haar achternaam hardop zeggen?’

			Mijn hersenen zijn het kwijt. Ik weet niet hoe vaak ik Kiki’s achternaam al heb gezegd, maar nu ben ik hem vergeten.

			‘Meneer Rijsterbos?’

			Ik moet haar achternaam vinden. Het moet. Ik… ‘Fabius!’ herinner ik me opeens weer.

			‘Dank u wel.’ Vos krabbelt wat op het formulier. ‘Kiki Fabius.’

			‘Is het slachtoffer ook zo bij u bekend, mevrouw Bruins?’

			‘J-ja.’ Ze is bijna net zo wit als Kiki.

			‘Kunt u ook hardop haar naam bevestigen?’

			‘K-kiki F-fabius.’

			Dan wijst Ella’s hand ineens naar Kiki’s nek. ‘W-wat is dat?’

			We kijken alle drie in de richting die ze aanwijst. Op de witgrijze huid van Kiki’s hals is een patroon van blauwe vlekken zichtbaar. Het was mij nog niet opgevallen.

			‘U bedoelt die kneuzingen in haar nek?’ zegt Vos. ‘Dat moet het onderzoek gaan uitwijzen.’

			Er gebeurt iets heel geks met Ella. Haar witte wangen worden ineens vuurrood, en haar handen beginnen te trillen.

			‘Nee,’ hijgt ze. ‘Nee!’

			‘Wat is er?’ vraag ik.

			‘Kiki… Kiki… Ze is gewurgd!’ zegt ze met overslaande stem. ‘O mijn god!’

			Geschrokken staar ik naar Ella. De beweging van haar lippen lijkt sneller te gaan dan de woorden die ik hoor, alsof ik naar een film kijk met een verkeerd gemonteerde geluidsband. Ze is gewurgd. Mijn maag draait zich weer om.

			‘Mevrouw Bruins, kalmeert u alstublieft,’ bromt Vos. ‘Er is geen enkele reden om aan te nemen dat ze door wurging om het leven is gekomen.’

			‘Maar wat doen die blauwe vlekken dan in haar nek?’ gilt Ella. ‘Ik ben toch niet gek?’

			Vos kijkt vragend naar mij, alsof hij van mij verwacht dat ik Ella kalmeer. Maar dat kan ik niet. Alle kracht is uit mijn spieren weggesijpeld. Ik kan alleen maar denken aan Jesse en Mats. Mijn lieve mannetjes. Ik wil zo graag bij hen zijn.

			‘Kijk dan,’ krijst Ella. ‘Kijk dan toch naar haar nek!’

			‘Luister, mevrouw Bruins,’ zucht Vos. ‘Ik heb naar Kiki’s nek gekeken. En ja, ik heb ook die blauwe plekken gezien. Maar een patholoog-anatoom zal moeten vaststellen of wurging inderdaad de doodsoorzaak is geweest. Daar kan ik nu geen enkele mededeling over doen.’

			‘En wanneer gaat die patholoog-anatoom dan naar Kiki kijken?’ Ella’s stem klinkt iets minder schel.

			‘We proberen haar lichaam zo snel mogelijk naar Den Helder over te brengen. Maar door de harde storm kunnen we momenteel niet op het vasteland komen.’ Vos trekt het laken weer over Kiki’s hoofd. ‘Om twee uur ben ik op De Vliehorst. Kunt u een kamertje regelen waar ik alle leerlingen en leerkrachten kan spreken?’

			‘Ja, ja, natuurlijk, geen probleem,’ zeg ik. ‘Ik zal ook voor koffie en thee zorgen.’

			‘Heel fijn.’

			‘Ik wil naar huis,’ zegt Ella zacht. ‘Naar Amsterdam.’ De woede van daarnet is verdwenen en ik zie tranen in haar ogen.

			‘Dat zal helaas nog even moeten wachten, mevrouw Bruins,’ bromt Vos.





13.17 uur


			Floris





			‘Dit kunnen ze niet maken.’ Tony ligt met zijn handen onder zijn hoofd gevouwen op bed. ‘Ze kunnen ons niet zomaar vasthouden op een eiland. We zijn geen varkens.’

			Sinds de bijeenkomst in de eetzaal is Tony al aan het zeiken. Koppijn krijg ik ervan. En ik voel diep vanbinnen de woede weer smeulen.

			De woede die je al eerder in de problemen heeft gebracht.

			Niks laten merken, denk ik. Gewoon normaal doen.

			‘Het zijn allemaal klootzakken. De politie. School.’ Tony’s donkere ogen schitteren als die van een wild beest. ‘Ik laat me niet zomaar opsluiten. Ik ben verdomme geen crimineel.’

			Dit hele gedoe lijkt hem meer te doen dan Kiki’s dood. Vreemde gozer.

			‘Kalmeer,’ zeg ik. ‘Het waait nu gewoon te hard. Goeie kans dat we dit weekend weer op de boot naar huis zitten.’

			‘Dikke pik, zo lang ga ik echt niet wachten. Ik heb mijn pa gebeld of hij misschien iemand kent die ons kan helpen om hier weg te komen. Hij dacht dat hij wel wat kon regelen.’

			Tony’s vader regelt altijd alles; van iPhones voor een prikkie tot illegaal gebrande dvd’tjes. Officieel werkt hij bij een stoffengroothandel, maar volgens mij is hij eigenlijk beroepssjacheraar. Maar ik heb nog nooit gehoord dat hij ook een storm kan laten overwaaien.

			‘Heb je op Telegraaf.nl het stukje over Kiki al gelezen?’ vraag ik, om zijn aandacht af te leiden.

			‘Nee, staat er dan iets op?’ vraagt Tony gretig. ‘Wat schrijven ze?’

			‘Wacht even.’ Ik scrol door mijn iPhone, het allernieuwste model. ‘Ah, hier is het. Luister. Schoolreisje eindigt in drama: scholiere dood op Vlieland. Vanochtend is een zeventienjarige scholiere uit Amsterdam dood in de duinen van Vlieland gevonden. Over de doodsoorzaak is nog niets bekend. Het meisje was op Vlieland voor een schoolreisje. De politie Vlieland was niet bereikbaar voor commentaar. Wie meer over deze zaak weet, kan contact opnemen met de redactie.’

			‘Tssss,’ fluit Tony. ‘We zijn gewoon beroemd! Straks ziet het hier zwart van de journalisten die allemaal met ons willen praten. Man, ik baal dat ik niet in de ochtendgroep zat. Dan had ik nu goud geld kunnen verdienen. By the way, waar is Milan?’

			‘Ik heb hem nog even gesproken toen we de eetzaal uitliepen,’ zeg ik. ‘Hij ging een peuk roken. Maar dat is al meer dan een uur geleden.’

			‘Waarschijnlijk is hij zijn pik aan het ontsmetten,’ schampert Tony. ‘De vieze lijkenneuker.’

			‘Hoe kom je daar nou weer bij? Hij heeft toch alleen gezoend met Kiki?’

			‘Tong in mond, pik in kut, wat maakt het uit.’ Een spottende glimlach trekt zijn mondhoeken omhoog. ‘Ik ben blij dat ik niks met die dooie slet heb gedaan.’

			‘Daar dacht je gisteren anders heel anders over,’ zeg ik. ‘Of ben je dat soms vergeten?’

			‘Een nieuwe dag, nieuwe inzichten,’ grijnst Tony. ‘Zie het maar zo: ik ben weer een dagje ouder en wijzer geworden.’

			‘Ja, ja.’

			Dan klinkt er ineens een stem door de intercom. ‘Attentie, attentie, dit is een mededeling voor alle leerlingen.’

			‘Kan die Aarsman haar bek houden?’ Tony houdt zijn handen tegen zijn oren. ‘Ik krijg koppijn van dat wijf.’

			‘Om twee uur beginnen de gesprekken met de politie,’ vervolgt mevrouw Aarsman. ‘In de eetzaal hangt een lijst met je naam en het tijdstip waarop je verwacht wordt. Ik reken erop dat jullie niet te laat zullen komen. Bedankt voor jullie medewe – Wat?’

			Een andere, zachtere stem, onverstaanbaar voor ons.

			‘Ja? Weet je dat zeker?’ mompelt mevrouw Aarsman. ‘Dat is over een paar uur. Halen we dat?’

			Nog meer onverstaanbaar gemompel. ‘Goed.’ Mevrouw Aarsman kucht. ‘Jongens, ik krijg net te horen dat er vanavond om zes uur een bijeenkomst voor Kiki wordt gehouden in de eetzaal. Er zal een condoleanceboek zijn waar jullie een berichtje in kunnen achterlaten. Verder zullen er mensen van Slachtofferhulp aanwezig zijn, mochten jullie behoefte hebben aan professionele steun. Uiteraard staan wij, als lerarenteam, de hele dag tot jullie beschikking. Ik… ik hoop dat jullie vanavond allemaal aanwezig zullen zijn.’

			‘Ik dacht het niet,’ mompelt Tony.





16.25 uur


			Hoofdcommissaris Pieter Vos





			‘Dank je.’ Ik knik naar Benny Jongstra, die een plastic bekertje met koffie voor me neerzet. Eindelijk een paar minuten pauze.

			‘Melk en suiker?’ vraagt hij, terwijl hij een verfrommeld Completa-zakje en een handjevol suikerklontjes uit zijn broekzak vist.

			‘Nee, dank je.’

			Ik neem een slok van mijn koffie, die lauw is en slap smaakt. Goedkope voetbalkantinekoffie, zou mijn vrouw zeggen. Zelf maalde ze altijd koffie van koffiebonen. Het hele huis rook dan ’s ochtends naar verse koffie. Gek genoeg kan ik me die geur niet goed meer herinneren, terwijl het nog maar zeven maanden geleden is dat ik haar heb begraven. Wat zou ik nog meer vergeten zijn over een jaar? Weet ik dan nog hoe haar lach klonk? Kan ik me dan nog herinneren hoe de vorm van haar handen was, of hoe zacht haar huid was?

			‘We komen niet veel verder, hè, met die gesprekken?’ Jongstra komt naast me zitten en gooit drie suikerklontjes in zijn koffie.

			‘Nee.’ Ik wou dat hij buiten een sigaret ging roken en me alleen liet.

			‘Hoeveel leerlingen en leerkrachten hebben we nu gesproken?’ Hij loopt met zijn wijsvinger langs de namen op de lijst. ‘Eens kijken…’

			Ik weet het uit mijn hoofd. ‘Acht leerlingen en twee leerkrachten.’

			‘O ja. Dus dan hebben we er nog…’ Zijn vinger gaat weer langs de lijst.

			‘Twaalf te gaan,’ zeg ik. ‘En twee leerkrachten.’

			‘Ja, ja, precies.’ Hij tikt met zijn vinger op het tafelblad. ‘Nou, dan hoop ik dat er straks wat bruikbaars uit de gesprekken komt. Dan kunnen we misschien nog voor het weekend stappen zetten.’

			Zo gemakkelijk gaat het bijna nooit. Er is iets vreemds aan deze zaak. Niemand lijkt echt te zitten met Kiki’s dood. Haar klasgenoten zitten met tranen in hun ogen voor me, maar het zijn tranen van verbijstering. Ze zijn geschokt, en op een morbide manier nieuwsgierig. Maar niemand huilt echt om Kiki.

			Toch kan ik moeilijk mensen arresteren wegens gebrek aan verdriet. De verhalen lijken te kloppen. Ja, ze kennen Kiki. Ja, ze hebben haar gisteren gezien in De Oude Stoep. Nee, ze weten niet waarom Kiki ’s nachts naar de duinen is gegaan, en ze weten al helemaal niet wat er daarna met haar is gebeurd. Het is bijna alsof ze met elkaar één versie van het verhaal hebben afgesproken, zo erg lijken de verklaringen op elkaar. Maar er is een naam die ik heb opgeschreven in mijn zwarte notitieboekje: Milan! Hij schijnt met Kiki te hebben gezoend in De Oude Stoep. Het zou niet de eerste keer in de geschiedenis zijn dat er een crime passionnel is gepleegd. We moeten hem straks maar eens flink aan de tand voelen.

			‘Ik heb nog eens na zitten denken,’ hoor ik Jongstra naast me zeggen. ‘Misschien is het allemaal niet zo moeilijk als wij denken.’

			‘Vertel,’ brom ik, terwijl ik nog een slokje neem van de lauwe koffie.

			‘Het zou best kunnen dat Kiki te veel had gedronken in De Oude Stoep.’

			Ik zwijg.

			‘Een mixje hier, een biertje daar, 93 procent van de jongeren drinkt alcohol bij het uitgaan. Ik denk dat Kiki geen uitzondering was.’

			‘Ja,’ zucht ik. ‘Ik ken de problematiek. Ga verder.’

			‘O, eh, oké.’ Hij pauzeert een paar seconden. ‘Toen Kiki naar De Vliehorst terug wilde gaan, is ze verdwaald. U kent de duinen, alle paadjes lijken op elkaar, en al helemaal in het donker.’

			‘Goh, en toen?’ vraag ik sarcastisch.

			Jongstra heeft niet door dat ik met hem spot. Met zijn stem een octaaf lager, alsof hij een belangrijke onthulling doet, gaat hij verder. ‘Toen is ze gaan schuilen in die vogelkijkhut en onderkoeld geraakt.’

			‘Dus jij denkt dat Kiki vannacht in die vogelkijkhut aan onderkoelingsverschijnselen is overleden?’

			‘Ja.’ Hij kijkt me verwachtingsvol aan. ‘Het zou kunnen, toch?’

			‘Nee, dat kan niet,’ snauw ik. ‘Het is zelfs een waardeloze theorie.’

			Jongstra’s ogen worden groot. ‘W-waarom?’

			‘Omdat meerdere mensen Kiki na De Oude Stoep hebben zien thuiskomen, dus ze kan niet verdwaald zijn,’ zucht ik. ‘En het is ook een waardeloze theorie omdat we in de maand mei leven en het ’s nachts elf graden boven nul is. Daar gaan mensen niet aan dood, ook niet als ze dronken zijn en verdwalen. We leven hier niet op de Noordpool.’

			‘O.’ Rode vlekken kruipen vanuit zijn nek omhoog naar zijn wangen. ‘Ik dacht… Ik… Sorry.’

			‘Ik waardeer het dat je meedenkt,’ zeg ik. ‘Maar dan moet het wel hout snijden.’

			‘W-wat denkt u dan dat er met Kiki is gebeurd?’

			Eindelijk een verstandige opmerking. ‘Dat is nu nog erg lastig om te zeggen,’ zeg ik nadenkend. ‘Maar een ding weet ik zeker: dit was geen natuurlijke dood. Sterker nog: ze is waarschijnlijk door verstikking om het leven gekomen.’

			‘M-maar dat kunt u toch nog helemaal niet weten? Ze is nog niet door een patholoog onderzocht.’

			‘Geloof me, die zal precies hetzelfde zeggen. Kiki vertoont alle klassieke tekenen van verstikking. Zo zitten er links en rechts van haar strottenhoofd blauwzwarte drukplekken. Verder zit haar gezicht vol met kleine, puntvormige bloedinkjes. Diezelfde bloedinkjes vind je ook in de bindvliezen van haar ogen en aan de binnenkant van haar mond.’

			‘Petechieën!’ roept Jongstra.

			‘Precies, zo heten de puntbloedinkjes die ontstaan bij zuurstoftekort, oftewel asfyxie.’

			‘Maar… maar… er is veel kracht nodig om een meisje van zeventien te wurgen. Ik bedoel, ze werkt niet zomaar mee.’

			‘Correct.’

			‘Dus dan kan het niemand uit haar klas zijn.’ Hij zit op het puntje van zijn stoel. ‘Kunnen we dan niet beter stoppen met deze gesprekken en ons focussen op andere mensen op het eiland?’

			‘Ho, ho, dat maak jij ervan. Ik zeg alleen dat er veel kracht nodig is om iemand te wurgen. Of woede. Woede werkt als een hefboom: het geeft mensen kracht die ze normaal niet hebben. Ik ken een zaak waarin een meisje van veertien haar vader heeft gewurgd omdat hij haar stelselmatig verkrachtte.’

			‘Maar, maar… dan kan iedereen het gedaan hebben,’ zegt Jongstra mismoedig, en hij zakt achterover in zijn stoel.

			‘Heel scherp van je.’ Ik gooi mijn lege koffiebekertje in de prullenmand. ‘Het lijkt me daarom verstandig om de hulp van het vasteland in te roepen. Doe jij dat als we hier straks klaar zijn?’

			‘Hoe dan?’ Jongstra klinkt wanhopig. ‘Er varen nog steeds geen boten, en er kunnen ook geen helikopters vliegen.’

			‘Heb je wel eens van een telefoon of computer gehoord?’

			‘Maar ik dacht…’

			‘Dat dacht je dan verkeerd. Ik wil dat je informatie opvraagt over alle leerlingen en leraren die hier op de lijst staan. Hebben ze een strafblad, zijn ze wel eens ergens voor veroordeeld, hebben hun ouders een criminele achtergrond, slikken ze medicijnen, lopen ze bij een psychiater? En je kunt zelf vast ook nog wel wat bedenken. Ik wil…’

			Er wordt op onze deur geklopt.

			‘Ah, daar is de volgende,’ zeg ik, terwijl ik met een schuin oog op de lijst kijk. ‘Eens kijken, dit moet Nynke van der Heide zijn. Kom binnen!’ roep ik.

			De deur gaat open. Een meisje met licht krullend haar stapt over de drempel. Weifelend blijft ze voor ons staan.

			‘Ga zitten,’ zeg ik, wijzend op een stoel aan de andere kant van de tafel.

			Ze gaat zitten. Ik zie dat haar handen trillen.

			‘Wil je water? Koffie?’ Ik glimlach haar vriendelijk toe, in de hoop dat ze daardoor wat rustiger wordt.

			‘N-nee, dank u.’

			‘Goed, Nynke. We gaan je een paar vragen stellen,’ zeg ik op vaderlijke toon. ‘Het stelt niks voor, we willen alleen wat simpele dingen van je weten. Oké?’

			‘J-ja.’

			‘Laten we bij het begin beginnen.’ Voor de vorm laat ik mijn pen boven mijn notitieboekje zweven. Tot nu toe heb ik nog nauwelijks aantekeningen gemaakt. ‘Vertel eens wat je relatie met Kiki was.’

			‘We, eh, waren klasgenoten.’

			‘Dat lijkt me duidelijk,’ glimlach ik. ‘Anders had je hier nu niet gezeten. Maar was je een vriendin van haar? Of ging ze meer met andere meisjes uit jullie klas om?’

			‘We… ik…’ Ze aarzelt. Er gebeurt iets in dat smalle gezichtje waardoor ik opeens wakker word geschud. Haar pupillen worden groter, ik zie haar neusvleugels trillen. De klassieke reactie van een lichaam bij hevige stress en paniek.

			‘We, eh, waren vriendinnen, ja,’ antwoordt ze zacht, terwijl ze haar handen tot vuisten balt.

			‘Zou je dat kunnen uitleggen?’

			‘Hoe bedoelt u?’

			‘Nou, je weet wel hoe dat bij meisjes gaat.’ Ik laat mijn glimlach nog breder worden. ‘Jullie hebben allerlei soorten vriendinnen. Vriendinnen om mee te bellen, vriendinnen om mee te winkelen, vriendinnen om mee uit te gaan. En dan heb je natuurlijk ook nog, hoe noemen jullie dat ook al weer? O ja, hartsvriendinnen! Wat waren jij en Kiki voor soort vriendinnen?’

			Nynke zwijgt. Ik zie haar knokkels wit worden, zo hard knijpt ze in haar vuisten. ‘We waren… gewoon vriendinnen,’ zegt ze dan.

			‘Gewoon vriendinnen,’ herhaal ik, en ik laat een stilte vallen. Verbeeld ik het me, of hoor ik haar ademhaling sneller gaan dan daarnet? In mijn notitieboekje maak ik een aantekening: Kiki en Nynke! Ik wacht nog een paar seconden, maar Nynke zwijgt opnieuw.

			‘Wat heb je gisteravond gedaan?’ vraag ik.

			Ze haalt haar schouders op. ‘Niks bijzonders. We hebben met z’n allen in de eetzaal gegeten. En daarna mocht iedereen zelf weten wat-ie ging doen.’

			‘En wat heb jij na het eten gedaan?’

			‘Ik ben naar onze kamer gegaan.’

			‘En toen?’

			‘Toen?’

			‘Ja. Ben je daarna ook naar De Oude Stoep gegaan?’ Ik moet de informatie echt uit haar trekken.

			‘Eh, ja.’

			‘Met wie?’

			‘Met bijna de hele klas.’

			Dat klopt met alle andere verhalen die ik vanmiddag heb gehoord.

			‘Wat heb je daar gedaan?’

			‘Gewoon, wat ik altijd doe als ik uitga. Drinken, dansen, dat soort dingen.’

			‘Zijn er nog bijzondere dingen gebeurd? Dingen die je zijn opgevallen?’

			‘Nee, niet echt, volgens mij.’

			‘Oké, niks bijzonders dus.’ Ik doe alsof ik iets in mijn notitieboekje opschrijf. Maar vanuit mijn ooghoek zie ik dat ze zenuwachtig op haar onderlip bijt.

			‘Met wie heb je Kiki gisteravond zien praten?’ vraag ik.

			‘Geen idee.’ Ze haalt haar schouders op. ‘Ik heb niet zo op Kiki gelet.’

			‘Hm.’ Ik doe alsof ik door mijn aantekeningen blader. ‘Het schijnt dat Kiki gisteravond heeft gezoend met ene Milan. Heb je dat misschien gezien?’

			Haar ogen worden rond en groot, en ze knippert een paar keer. Het zijn net Minnie Mouse-ogen. Maar zo onschuldig is ze niet. Dit dametje houdt iets achter, dat voel ik aan mijn water.

			‘Je lijkt nogal van streek,’ vraag ik zogenaamd bezorgd.

			‘Nee… ja… ik… ik…’

			‘Wil je ons misschien iets vertellen?’

			Nynke schudt haar hoofd. ‘Nee. Alleen… Ik ken Milan van school.’

			‘Dat snap ik, want hij zit bij je in de klas. Maar heb je Milan en Kiki ook zien zoenen?’

			‘Ik was er, eh, wel bij, maar ik heb het niet echt gezien.’

			‘Interessante formulering.’

			Er valt een lange stilte.

			Ik schrijf in mijn boekje: Nynke en Milan!

			‘Had Kiki vijanden?’ vraag ik.

			Haar ogen worden nog groter. ‘I-ik snap uw vraag niet.’

			‘Zo moeilijk is het niet.’ Ik tover mijn glimlach weer tevoorschijn. ‘Waren er mensen die haar niet aardig vonden? Had ze misschien met iemand ruzie?’

			Nynkes wangen worden knalrood. ‘Iedereen heeft wel eens ruzie, toch?’ zegt ze, met een plotselinge felheid die ik niet begrijp.





17.27 uur


			De dader





			Het is net een koekoeksklok. Deurtje open, poppetje erin, deurtje dicht, en een kwartier later komt het poppetje er weer uit. Ja, de politie wilde mij ook spreken. En ja, natuurlijk wilde ik meewerken. Met zachte stem heb ik antwoord gegeven, terwijl ik ervoor zorgde dat mijn ogen vochtig waren. Als ik in een film had gespeeld, dan had ik zeker een Oscar voor deze rol gekregen.

			Die jongere agent, Benny, had ik binnen een paar seconden ingepakt. Maar hoofdcommissaris Vos was een stuk lastiger. Hij bleef maar doorvragen. Maar ik ben rustig gebleven en heb me niet gek laten maken. Wat kon hij me nu maken? Er was geen enkel bewijs. Uiteindelijk heb ik ook hem overtuigd. Tenminste, dat hoop ik.





19.12 uur


			Lotte





			Het is doodstil in de eetzaal. Ik hoor alleen het schrapende geluid van messen en vorken waarmee de boerenkool met worst naar binnen wordt gewerkt. Een halfuur geleden is de herdenkingsdienst voor Kiki afgelopen. De kaarsen branden nog op de tafels en bij het raam staat een grote foto van Kiki. Ze lacht uitdagend en kijkt alsof de hele wereld van haar is. Dat lachen is je nu wel vergaan, denk ik. Trut. Ik haat je nog steeds.

			Mijn handen beginnen weer te trillen. Ik knijp hard in mijn bestek en staar naar mijn bord. Die foto maakt het er niet beter op. Het lijkt wel alsof Kiki me vanuit elke hoek van de eetzaal aankijkt. Ik zie haar overal. Hoe de leiding aan deze foto is gekomen, is me een raadsel. Ik ben me rot geschrokken van die foto toen ik om zes uur de eetzaal binnenliep voor de herdenkingsdienst.

			Het liefst was ik niet gegaan. Maar dan had ik later moeten uitleggen waarom ik niet was gekomen. Dus heb ik mezelf naar die rottige herdenkingsdienst gesleept. Er werd muziek gedraaid, ‘Someone Like You’ van Adele en ‘Skinny Love’ van Birdy. Zou dit Kiki’s lievelingsmuziek zijn geweest? Ik wist het niet. Er was zoveel wat ik niet van haar wist. In al die maanden dat ze bij mij thuis over de vloer kwam, heeft ze maar weinig over zichzelf verteld. Logisch, want ze had het natuurlijk te druk met het inlikken bij mijn vader.

			Wat ben ik blind geweest.

			Adele en Birdy werkten als een tranenmagneet; alle meisjes zaten als een stel verkouden zeehonden te janken, alsof hun allerbeste vriendin dood was. Maar ik kon niet huilen. Dus heb ik mijn ogen gesloten. Dat heb ik op mijn oma’s begrafenis gezien. Als het verdriet mensen te veel wordt, sluiten ze soms hun ogen. Ik hoop maar dat het er bij mij ook geloofwaardig uitzag.

			Rijsterbos heeft nog wat gezegd over Kiki. Dat ze zo’n bijzondere leerlinge was, en dat we haar allemaal vreselijk zouden gaan missen. Leugenaar. Daarna mocht iedereen wat schrijven in een boek voor Kiki. Ik wist niks te verzinnen, dus heb ik maar gekeken naar de andere teksten. Uiteindelijk heb ik die van Juno overgeschreven: Ik mis je. Mijn hand trilde, waardoor de letters bibberig en onhandig op het papier kwamen. Eigenlijk zag het er daardoor juist heel overtuigend uit, alsof ik Kiki echt miste.

			Na de herdenkingsdienst ben ik alleen aan een tafeltje gaan zitten. Ik had honger. En uit de keuken kwam de geur van boerenkool met worst. Boerenkool met worst is mijn lievelingseten. Het liefst had ik een groot bord met extra veel worst opgeschept. Maar eten hoort niet bij verdrietig zijn. Dus heb ik een klein beetje genomen.

			Het zou nog beter zijn om daar wat van te laten staan.

			Kiki’s dood voelt als een bevrijding. Als gerechtigheid. De hele dag moet ik eraan denken. Ik hoop dat ze bang is geweest in die laatste seconden. Dat ze pijn heeft gehad. Ik stel me haar ogen voor, vol paniek en angst, en haar mond, vertrokken in een geluidloze schreeuw. Ja, ze moet doodsbang zijn geweest.

			Mijn vork schraapt over een leeg bord. Shit, onopgemerkt heb ik mijn boerenkool helemaal opgegeten. Het is tijd om hier weg te gaan. Snel sta ik op. Mijn hoofd voelt vreemd licht en ik wankel op mijn benen. Mijn lichaam lijkt vandaag zijn eigen gang te gaan. Waarom kan ik het niet beter onder controle houden? Ik haal een paar keer diep adem. De duizeligheid zakt weg. Gelukkig kijkt niemand naar me. Het heeft zo zijn voordelen om geen vrienden te hebben.





19.34 uur


			Anneke





			Ik neem een heel klein hapje van mijn boerenkool. Het eten smaakt zout en vettig. Mijn buik verkrampt en ik leg mijn handen erop. Het helpt niet, de buikpijn blijft. Sinds vanochtend heb ik niks meer gegeten. Hoelang kan een mens zonder eten? Ik heb eens een boek gelezen over survivallen. Volgens de schrijver van dat boek kun je weken zonder eten. Als je maar drinkt. Zonder water ben je binnen twee dagen dood. Ik neem snel een slok uit mijn glas.

			Lotte loopt langs mijn tafeltje naar de uitgang van de eetzaal. Ik glimlach naar haar, maar ze ziet het niet. Haar ogen zijn strak op de grond gericht, alsof ze bang is om te struikelen. We hebben veel gemeen: allebei geen vriendinnen, geen aansluiting bij de rest van de klas. Misschien woont Lotte ook wel op mijn planeet. Misschien zouden we zelfs vriendinnen kunnen worden.

			Mijn blik gaat langs de andere tafeltjes van de eetzaal. Her en der verspreid zitten wat klasgenoten te eten. Aan de grote ronde tafel in de hoek zit de leiding. Mevrouw Aarsmans gezicht is opgezwollen, met rode vlekken. Mevrouw Bruins schudt de hele tijd haar hoofd. Ze ziet er zenuwachtig en gespannen uit. Tegenover haar zit meneer Rijsterbos. Verbeeld ik het me, of heeft hij tranen in zijn ogen? Eigenlijk is meneer De Vries de enige die doet alsof er niks aan de hand is. Met grote happen schuift hij de boerenkool naar binnen, die hij wegspoelt met bier.

			Ik laat mijn blik naar de tafeltjes in de andere hoek van de eetzaal glijden. En dan zie ik Nynke. Ze zit met Juno aan een tafeltje. Haar gezicht is als een masker, wit en strak.

			Had ik het gisteravond maar niet gezien.

			Het moet een uurtje of een zijn geweest. Iedereen was al terug uit De Oude Stoep en naar bed gegaan. Maar ik niet. Ik zat nog steeds in de uitgestorven en schemerige eetzaal te lezen, en was de tijd eigenlijk een beetje vergeten. Het was ook zo’n interessant hoofdstuk, over zwarte gaten. Stephen Hawking legt de algemene relativiteitstheorie zo helder en duidelijk uit. Ik probeerde me voor te stellen hoe het zou voelen om in een zwart gat te verdwijnen en er nooit meer uit te komen.

			Toen hoorde ik opeens iemand door de gang sluipen. Mijn eerste reactie was: Een inbreker! Er schoot van alles door mijn hoofd. Van: Ik moet de politie bellen! Tot: Waar kan ik me verstoppen? Maar er klopte iets niet. De voetstappen gingen de verkeerde kant op, naar de voordeur. Dit was geen inbreker, dit was iemand van ons die stiekem naar buiten wilde glippen.

			Hoe ik het heb gedurfd, weet ik nog steeds niet. Normaal gesproken ben ik al bang als ik naar een James Bond-film kijk. Maar ik ben opgestaan en naar de deur van de eetzaal geslopen. Ik was nog net op tijd om Kiki naar buiten te zien glippen. Natuurlijk, was mijn eerste gedachte. Kiki weer. Voor Kiki bestaan er geen regels. Wat was ze van plan? Ging ze misschien een sigaret roken? Op dat moment hoorde ik nog iemand door de gang lopen. Mijn hart miste een paar slagen. Razendsnel drukte ik mijn rug tegen de muur van de eetzaal. Vanuit mijn ooghoek zag ik een onherkenbare schim door de gang dichterbij komen. Het was te donker om te kunnen zien wie het was. Ik voelde me nu een echte spion. Kiki was naar buiten gegaan, en er ging iemand met haar mee. Had ze een geheim afspraakje met een jongen? Het was bijna een teleurstelling toen ik de schim even later herkende: Nynke. Ook zij ging naar buiten.

			Op dat moment had ik terug kunnen gaan naar mijn boek. Ik had kunnen denken: Zoek het maar lekker zelf uit in de storm, wat jullie ook gaan doen. Maar dat deed ik niet. Ik was zo nieuwsgierig geworden dat ik ook naar de deur ben geslopen. Door het raampje zag ik Kiki op haar fiets stappen en in westelijke richting wegfietsen. Een paar seconden later stapte Nynke uit het donker met haar fiets aan de hand. Zonder licht reed ze achter Kiki aan. Ik begreep het niet. Waarom reden ze niet samen weg? Een ding was me wel duidelijk: Kiki en Nynke deden iets wat niet mocht.

			Moest ik iemand van de leiding waarschuwen? Maar ik kon me de honende toon van Kiki al voorstellen. Hoe ik het in mijn hoofd had gehaald om haar en Nynke erbij te lappen? Waarschijnlijk zou ik daarmee mijn doodvonnis op school hebben getekend. Ik heb me omgedraaid en ben naar bed gegaan.

			Toen we vanochtend vroeg op excursie naar de duinen gingen, was ik het voorval al bijna vergeten. Totdat Kiki’s lichaam werd gevonden in de vogelkijkhut. Terug op De Vliehorst begreep ik het niet. Waarom stond Nynke niet op? Waarom zei ze niet dat zij met Kiki naar de duinen was gegaan? Ze zat daar maar met grote snikken te huilen aan dat tafeltje met Juno.

			Misschien had ik vanmiddag tegen de politie moeten zeggen dat Nynke met Kiki naar de duinen is gefietst. Maar dat heb ik niet gedaan. Ik kan me gewoon niet voorstellen dat Nynke iets met Kiki’s dood te maken heeft. En nog belangrijker: ik wil niet dat de politie aan mij vraagt waarom ik gisternacht gewoon ben gaan slapen. Ik had iemand van de leraren moeten waarschuwen. Dan was Kiki nu niet dood geweest.

			Het is allemaal mijn schuld.

			Met een ruk schuif ik mijn stoel naar achteren en ik ga staan. Er is maar een ding dat nu helpt: lezen. Daar word ik altijd rustig van. Met grote passen loop ik de eetzaal uit, de gang op. Het volgende hoofdstuk in Stephen Hawkings boek gaat over neutrino’s. Ik had me er zo op verheugd, zeker na het onderzoek in Zwitserland waar uit naar voren kwam dat neutrino’s misschien sneller dan het licht zijn. Ik hoop dat ik me kan concentreren. Ik hoop dat…

			De botsing is zo onverwacht dat ik amper rechtop kan blijven staan. Duizelig leun ik tegen de muur aan.

			‘Godverdomme, stomme trut, kijk ’ns uit je doppen,’ briest Milan. ‘Er lopen hier ook nog andere mensen. Heb je stront in je ogen?’

			‘S-sorry, ik had je niet gezien.’

			‘Nee, dat mag ik hopen.’

			Hij wil alweer doorlopen, maar dan zie ik het. Een grote snee op zijn voorhoofd.

			‘Wa-wat is er met je v-voorhoofd?’ stamel ik. ‘Is dat net gebeurd?’

			‘Voorhoofd?’ vraagt hij niet-begrijpend.

			‘Ja, daar.’ Ik wijs naar de plek net boven zijn rechterwenkbrauw, waar een diepe donkerpaarse snee van zeker vier centimeter lang loopt.

			Milan grijpt naar zijn voorhoofd. In een paar seconden flitsen er verschillende uitdrukkingen over zijn gezicht: verbazing, angst, woede. Ik zie hoe zijn handen zich ballen tot vuisten.

			‘Waar is mijn petje?’ sist hij.

			‘Je p-petje?’ vraag ik, enigszins in verwarring gebracht.

			‘Mijn petje, ja!’ Hij klinkt nu niet boos, maar ronduit woedend. ‘Dat ding dat ik op mijn hoofd had voordat jij als een paard tegen me op knalde.’

			Milan kijkt mij aan. Ik kijk hem aan. Ik voel me weer een buitenaards wezen dat op een compleet andere golflengte zit. Mijn keel wordt erdoor dichtgesnoerd, zodat ik niet meer kan praten.

			Hij bukt en grist een donkerblauw ding van de grond. ‘Daar is het,’ snuift hij, en hij trekt het donkerblauwe petje over zijn haren. De snee verdwijnt.

			‘Staar me niet zo dom aan,’ snauwt Milan. ‘Heb je nog nooit een baseballcap gezien?’

			‘J-jawel, maar –’

			‘Als je het maar niet waagt om iemand…’ Zijn mond klapt dicht en hij lijkt zich te bedenken. Iets vriendelijker vervolgt hij: ‘Ik heb mijn hoofd gisteren tegen het stapelbed gestoten. Daar komt die snee van, begrepen?’

			‘J-ja.’

			Er valt een stilte.

			‘Domme trut,’ mompelt Milan en hij loopt weg.





19.56 uur


			Milan





			Wat een dikke zeug is die Anneke toch. Als een dolgedraaide stoomtrein kwam ze de bocht om gedenderd. Wat eet dat mens? Oliebollen als ontbijt? Frikadelletjes speciaal als lunch? Ze moet echt honderd kilo wegen, of nog meer. Ze beukte het petje van mijn hoofd, zonder dat ik het doorhad. Ik hoop maar dat ze het verhaal over dat stapelbed slikt. Het was niet heel origineel, maar ik kon even niets anders bedenken. Ze stond me daar maar met die domme, grote koeienogen aan te staren. Supernerveus werd ik ervan. Ik moet beter oppassen. Ik mag geen vragen meer over die snee krijgen. De volgende keer hang ik.

			Voorzichtig duw ik onze slaapkamerdeur open en ik gluur om het hoekje. Het is donker. Mooi zo, Floris en Tony zitten nog in de eetzaal. Daar had ik al op gehoopt. Ik knip het licht aan. Wat heb ik nodig? Schone kleren. En andere schoenen, want de schoenen die ik nu aanheb zitten onder de modder. Misschien kan ik vanavond beter ergens anders gaan slapen. Er is vast nog wel een bed vrij in de jongensslaapzaal. Maar dan heb ik ook mijn tandenborstel nodig, en…

			Gekraak.

			Wat is dat? Mijn hoofd schiet in het rond. Op het bovenbed verrijst een schim.

			‘Nee, maar, Milan,’ hoor ik Tony zeggen. ‘Wat een verrassing. Jij ook hier?’

			Kut, kut, kut. Tony is er. Waarom zit die gast niet gewoon te eten bij de rest?

			‘Dat zie je goed,’ probeer ik zo nonchalant mogelijk te zeggen, terwijl ik koortsachtig denk: Waar zijn mijn spullen, ik moet hier zo snel mogelijk weg.

			‘Je dacht zeker dat je het rijk voor je alleen had? Dat je even snel onze kamer in en uit kon sneaken?’

			Ik negeer zijn opmerking en ga door met zoeken. Onder het bed van Floris vind ik mijn weekendtas.

			‘We hebben je vandaag gemist.’ Er ligt een treiterig ondertoontje in Tony’s stem. ‘Wat heb je allemaal gedaan? Vertel dat eens aan ome Tony.’

			‘O, niks bijzonders,’ zeg ik terwijl ik een spijkerbroek en een T-shirt uit mijn tas gris. ‘Ik heb een beetje gewandeld en wat spulletjes gekocht in het dorp.’

			‘Ja, ja, vast.’

			Mijn handen graaien door de kleren in mijn tas. Waar is mijn toilettas? Ik had ’m er vanochtend toch in gedaan?

			Tony zwaait zijn benen over de rand van het bed. Er ligt een vuile blik in zijn bruine ogen.

			Helaas, dan moet ik het vanavond maar zonder toilettas doen. ‘Ik ga er weer eens vandoor,’ mompel ik. ‘Zie je later.’

			In een flits van een seconde gebeurt het. Als een gorilla springt Tony van het bed, boven op me. We vallen beiden op de grond. Alle lucht wordt door Tony’s gewicht uit mijn borstkas geperst.

			‘Ben je helemaal gek geworden? Ga ’ns van me af, man,’ hijg ik met een iel stemmetje.

			Tony gaat rechtop zitten, met zijn benen elk aan een kant van mijn lichaam, alsof hij een paard berijdt. Zijn linkerhand heeft hij losjes op mijn nek liggen.

			‘Zo beter?’ vraagt hij. Een kwaadaardige glimlach trekt zijn mond open.

			‘Ga… van… me… af!’

			Hij schudt zijn hoofd. ‘Dat dacht ik niet.’

			Ik probeer Tony van me af te duwen, maar het lukt niet. Het voelt alsof ik in een bankschroef lig.

			‘Idioot,’ sis ik.

			‘Jij en ik moeten eens praten,’ zegt hij langzaam.

			‘Waarover?’

			‘O, dat weet je best wel. Gisteravond.’

			Mijn hart hamert in mijn oren. Nogmaals probeer ik Tony van me af te duwen. Weer lukt het niet. De greep om mijn nek verstrakt. Hij zou mijn luchtpijp kunnen dichtdrukken.

			‘Dat was niet zo aardig van je, hè, vriend?’ Hij spreekt het laatste woord met een venijnige klank uit. ‘Wat dacht je? Ik ga Tony eens lekker in zijn hol naaien, vuile homo? Maar Tony laat niet met zich spotten, dat zou je zo langzamerhand toch wel moeten weten. Ik wil dat je sorry zegt.’

			Zwijgend kijk ik hem aan. Als het kon, had ik hem nu voor zijn gore rotbek geslagen. Maar ik lig muurvast.

			‘Gaan we moeilijk doen? Wat jij wilt.’ Hij grijnst. ‘Maar dan moet ik helaas wel tegen de politie zeggen dat je vannacht pas tegen drieën terug was op De Vliehorst. En dat je die snee op je voorhoofd wel vijf minuten hebt staan schoonboenen in de wasbak. Beetje verdacht, niet?’

			Ik begin te zweten en voel me misselijk. Hoe weet hij dat? Iedereen sliep toch toen ik terugkwam? Ik heb het nog gecheckt. Tony’s ademhaling was zo rustig en regelmatig. Hij heeft gewoon gedaan alsof hij sliep, de klootzak! Voor mijn ogen zie ik allerlei scenario’s langstrekken. Tony die de politie alles vertelt. Handboeien die om mijn polsen worden gedaan. Mijn moeder in tranen. De gevangenis.

			‘Dat is een tegenvallertje, hè?’ sneert hij. ‘Maar als je nu gewoon sorry zegt, dan hou ik mijn mond.’

			Snel neem ik een besluit. Ik kan maar beter doen wat Tony wil, zodat hij me niet gaat verlinken.

			‘Het spijt me,’ zeg ik. ‘Zo goed?’

			‘Voor mijn dove oma misschien. Ik verwacht wel iets meer van je.’

			Mijn hoofd vult zich met weerzin tegen Tony. In zijn gezicht zie ik de gladde oplichterstrekken van zijn vader weerspiegeld. Ik had het eerder moeten zien.

			‘Nou, komt er nog wat van?’ vraagt hij.

			Ik slik mijn trots in. ‘Het spijt me, echt. Ik had niet met Kiki moeten zoenen. Dat was laf… en gemeen.’

			‘En?’

			‘En ik ben een eikel. Wil je het me alsjeblieft vergeven?’

			Er valt een stilte. Ik luister naar mijn hart, dat nu echt op hol is geslagen.

			‘Vooruit, het kan ermee door,’ zegt hij ten slotte. ‘Zeg dat je me nooit meer verlinkt.’

			‘Ik verlink je nooit meer.’ Ik zou het zo weer doen, vuile kutimbeciel, maar dat hoef jij niet te weten.

			‘Hm, dat zal wel.’

			Tony maakt een beweging alsof hij van me af gaat. Ik span mijn buikspieren en kom omhoog. Als een elastiekje veert Tony terug, waardoor ik met mijn hoofd tegen de grond knal. Ik zie sterretjes.

			‘Wel verdomme…’ vloek ik. ‘Wat is er nu weer?’

			‘Ik was nog een ding vergeten. Ik wil geld hebben.’

			‘Geld?’

			‘Ja, ik wil dat je mij jouw deel van de weddenschap betaalt. Honderdvijftig euro, om precies te zijn.’

			‘Doe ’ns normaal. Jij hebt toch niet gewonnen?’

			‘Zie het maar als een soort van schadevergoeding voor het leed dat je me hebt aangedaan.’

			Woede vlamt in me op. ‘Bekijk het maar.’

			Hij kijkt op zijn horloge. ‘Als ik opschiet, kan ik misschien die smeris nog te pakken krijgen en vertellen wat jij gisternacht hebt gedaan.’

			‘Nee! Ik…’

			‘Ja?’

			‘Ik geef je het geld als we terug zijn in Amsterdam,’ pers ik eruit.

			‘Nee, ik wil het morgen hebben. Voor zes uur ’s avonds. En geen minuut later. Je gaat maar lekker hier op Vlieland pinnen. Begrepen?’

			Tony heeft me in een doodlopende steeg gemanoeuvreerd. Er zit niets anders op. ‘Begrepen,’ zeg ik schor.

			‘Mooi. Jij en ik begrijpen elkaar.’ Tony gaat staan. ‘Zie je later.’

			De deur valt dicht en ik hoor Tony’s voetstappen door de gang weglopen.

			Trillend blijf ik op de grond liggen. KutTony. Kutleven. KutKiki.





21.37 uur


			Juno





			Nynke ligt als een baby opgerold in de dekens van haar bed. Ze heeft haar ogen dicht. Af en toe hoor ik een gedempt snikgeluidje uit haar keel komen.

			‘Ben je nou nog steeds aan het huilen?’ vraag ik.

			Haar ogen springen open; waterig en angstig, net als die van Bambi.

			‘J-ja,’ snikt Nynke met lange uithalen. ‘Ik v-vind het zo erg, zo erg.’

			‘Dat is het ook,’ zeg ik, terwijl ik check of er nieuwe WhatsApp-berichtjes op mijn mobieltje zijn binnengekomen.

			‘Ik kende Kiki al vanaf de bru-hug-klas.’ Het laatste woord komt er hikkend uit. ‘En nu is z-ze er niet meer.’

			‘Hm, ja.’ Ik zie dat elf nieuwe chats zijn binnengekomen in het afgelopen halfuur. Iedereen wil blijkbaar weten of er nieuws is over Kiki.

			‘M-moet jij niet huilen?’ vraagt Nynke.

			‘Soms.’ Ik begin het eerste bericht te lezen; het is van Megan uit mijn hockeyteam. Ook zij heeft het al van Kiki gehoord. ‘Maar ik ben niet zo’n huiler.’

			‘Ik mis Kiki zo-ho-hooooo.’ Een nieuwe hysterische uithaal van Nynke.

			Ik leg mijn telefoon opzij en kijk haar aan. Als ze zo doorgaat, stort ze in. Of anders ik wel, door het gejammer.

			‘Nyn, luister eens,’ zeg ik. ‘Je maakt jezelf helemaal gek. Hier help je niemand mee.’

			Ze luistert niet. ‘W-wat moet ik zonder h-haar?’ jammert ze verder. ‘Wat m-moet ik?’

			‘Ben je soms vergeten wat Kiki gisteravond heeft gedaan?’ vraag ik.

			Er valt een stilte.

			‘H-hè?’ stottert ze, maar het huilen is gestopt.

			Eindelijk.

			‘Je weet wel, met Milan,’ zeg ik. ‘Ze heeft je gewoon een rotstreek geleverd. Dat doe je niet als vriendin. Ik zou als ik jou was maar wat minder hard huilen.’

			‘Juno…’ Nynkes adem stokt. ‘Dat kun je niet zeggen.’

			‘Waarom niet?’ schamper ik. ‘Het is toch zo? Kiki dacht alleen maar aan zichzelf.’

			Ze lijkt in elkaar te krimpen. ‘Ik wil naar huis,’ zegt ze zacht.

			‘Wij allemaal.’

			Nynke trekt de deken op tot het puntje van haar kin. ‘Weet je…’

			‘Nee,’ zucht ik. Wat nu weer?

			‘Gisternacht…’

			‘Ja?’

			‘Ik heb…’

			‘Ja?’

			‘Ik heb Kiki gisternacht in de duinen gezien.’

			Het is alsof ze me in mijn buik stompt. Ik hap naar adem. ‘Wat? Maar dat kan helemaal niet! Doe niet zo dom.’

			‘Het is echt waar…’ Nynkes schouders beginnen weer te schokken. ‘Laat maar. Vergeet alsjeblieft wat ik heb gezegd.’

			‘Nee!’ snauw ik. ‘Nee! Jij gaat me precies vertellen wat je hebt gezien.’

			Als een oester klapt ze nog verder dicht. ‘Het is allemaal mijn schuld,’ hijgt ze met tranen in haar ogen. ‘Mijn schuld.’

			Shit, dit werkt niet. Ik moet het anders aanpakken.

			‘Maar Nynnie, je kunt me alles vertellen, dat weet je toch,’ zeg ik zo vriendelijk mogelijk.

			Ze knikt.

			‘Ik ben je vriendin.’

			Weer een knikje.

			‘Vriendinnen helpen elkaar. Laat me je helpen.’

			Een paar seconden lang gebeurt er helemaal niks. Nynke staart me strak aan. Het lijkt wel alsof ze alle voor- en nadelen in haar hoofd afweegt. Ik moet de neiging onderdrukken om haar een klap in haar gezicht te geven. Vertel het me, in godsnaam, vertel het me! Ik moet het weten!

			‘Het is… Ik… Ik ben Kiki gevolgd,’ fluistert ze.

			Ik krijg een zure smaak in mijn mond. ‘Gevolgd?’

			‘Ja,’ snift Nynke. ‘Toen jullie gisteravond thuiskwamen, deed ik alsof ik sliep.’ Ze slaat haar ogen neer. ‘Sorry, maar ik wilde echt niet met Kiki praten. Ik was zo verdrietig, zo boos. Het had niks met jou te maken, echt niet.’

			‘Joh, maakt niet uit. Ik had waarschijnlijk precies hetzelfde gedaan,’ zeg ik. Maar ik denk: Jezus, treuzel niet zo muts, schiet een beetje op met dit verhaal.

			‘Jullie gingen slapen,’ vervolgt Nynke. ‘En toen… toen… toen na een tijdje stond Kiki opeens op en sloop ze weg. Ik ben haar naar buiten gevolgd.’

			‘Waarom?’ vraag ik met een krakerige stem.

			‘Ik hoopte dat Kiki iets doms zou doen, iets waarmee ik haar terug kon pakken. Iets, snap je?’ Hulpeloos haalt ze haar schouders op, alsof ze zelf ook niet kan geloven wat ze heeft gedaan. ‘Maar het was zo donker, en het waaide zo hard. Ik kon haar amper bijhouden op de fiets. Ze heeft haar fiets bij een of ander hotel neergezet.’

			‘En toen?’

			‘Toen is ze de duinen in gelopen.’

			‘En jij?’

			‘Ik durfde niet verder. Ik was zo bang om te verdwalen.’

			‘Ben je toen weer terug naar De Vliehorst gegaan?’

			Ze schudt haar hoofd. ‘Niet meteen. Ik heb nog even gewacht. Ik dacht: Misschien komt ze zo weer terug. En toen kwam er opeens iemand anders aanfietsen.’

			‘Wat?’ Het is nog erger dan ik dacht. Ik haal diep adem. Nu moet ik rustig blijven. ‘Wie was het?’

			‘Ik… ik… kon het niet zien. Ik had me achter een muurtje verstopt.’

			Liegt ze? Dit is van levensbelang. ‘Heb je echt niet gezien wie het was?’ vraag ik, scherper dan ik van plan was.

			De bange Bambi-blik verschijnt weer in haar ogen. ‘N-nee, dom, h-hè?’

			Ze haalt haar neus op en ik zie een traan langs haar wang rollen. O mijn god, daar gaan we weer. Ze mag nu niet opnieuw instorten. Snel schakel ik terug naar de ik-ben-zo-aardig-strategie.

			Ik pak haar trillende handen beet. Hopelijk merkt ze niet dat ik zelf ook tril. ‘Natuurlijk kon je niet zien wie het was. Logisch, het was midden in de nacht,’ zeg ik.

			‘J-ja.’

			‘Maar heb je misschien gezien of het een man of een vrouw was?’

			‘N-nee.’

			‘En was die persoon groot, klein, dik of dun?’

			‘Dat kan ik me ook niet meer herinneren.’

			‘Dus je weet helemaal niks?’

			‘Sorry.’

			Koortsachtig denk ik na. Nynkes bekentenis heeft een compleet slagveld van mijn hoofd gemaakt, waarin ik niks meer duidelijk kan overzien.

			‘Wat heb je vanmiddag aan de politie verteld?’ vraag ik uiteindelijk.

			‘Niks.’

			‘Niks?’

			‘Ik was zo bang dat ze me niet zouden geloven.’ Ze zwijgt even. ‘Ze zouden vast denken dat ik iets met Kiki’s dood te maken heb, zeker als ze ook het verhaal over Milan horen.’

			‘Daar zit wat in,’ mompel ik.

			‘O, Juno, wat moet ik nu doen? Help me, alsjeblieft, help me.’

			Opeens vallen alle puzzelstukjes in elkaar. Het wordt weer helder in mijn hoofd. ‘Weet je wat? Dit blijft ons geheimpje,’ zeg ik glimlachend. ‘Niemand hoeft hier iets van te weten. Dat lijkt me het beste.’

			Nynke knikt.

			Zogenaamd zelfverzekerd ga ik verder: ‘Waarschijnlijk was het gewoon iemand die een stukje wilde gaan wandelen, niks bijzonders.’

			‘O-oke,’ zegt ze.

			‘Ik ben blij dat je me alles hebt verteld.’ Ik sta op. Mijn benen voelen stram en stijf aan. ‘Zo. Dan zal ik nu een lekker kopje thee voor je gaan halen.’





22.05 uur


			Anneke





			Neutrino’s zijn ongeladen, subatomaire elementaire deeltjes. Dat is zo ongeveer alles wat ik van Stephen Hawkings hoofdstuk heb onthouden. Voor het eerst in mijn leven kon ik mijn aandacht niet bij een boek houden. Het leek wel alsof Nynkes naam door alle letters heen danste. Een neutrino heeft een halve spin en is daarmee een fermion. Nynke. Neutrino’s zijn niet gevoelig voor elektromagnetische interacties. Nynke. Gek werd ik ervan.

			Stel je voor dat Nynke wél iets met Kiki’s dood te maken heeft, en dat ik de politie niet heb geïnformeerd… Met een diepe zucht heb ik het boek weggelegd en ben ik opgestaan. Wat ging ik doen? Ik wist het niet. Ik wist alleen dat ik onmogelijk kon gaan slapen.

			De gangen van De Vliehorst zijn donker, bijna spookachtig. Aan de muur siddert en flikkert een wandlampje, alsof het binnenkort stuk zal gaan. Ik passeer de twee slaapzalen, de slaapkamer van mevrouw Aarsman en mevrouw Bruins en de slaapkamer van meneer Rijsterbos en meneer De Vries. Ik sla weer een bocht om, een doodlopend gangetje in, langs de slaapkamer van Floris, Tony en Milan. En dan opeens sta ik voor de slaapkamer van Nynke, Juno en Kiki. Ik staar naar de gesloten deur. Het is een gewone deur, net als alle andere deuren in De Vliehorst, maar toch lijkt deze anders. Alsof er in onzichtbare letters op geschreven staat: hier heeft iemand geslapen die nu dood is.

			Eigenlijk wil ik me alweer omdraaien, als mijn oog ineens op de kapstok naast de deur valt. Ze hangen keurig naast elkaar: de rode jas van Juno en het spijkerjasje van Nynke. Dit was ook de jas die Nynke gisteravond droeg toen ze achter Kiki aan naar buiten liep.

			Stel je voor dat Nynke wél iets met Kiki’s dood te maken heeft.

			Moeizaam haal ik adem. Ik kijk links, rechts. Niemand. Voorzichtig leg ik mijn oor tegen de deur. Ik hoor niks, alleen het rasperige geluid van mijn eigen ademhaling. Weer kijk ik naar Nynkes jas. Ik kan het idee niet uit mijn hoofd zetten. Ik voel me een magnetische Noordpool die naar een magnetische Zuidpool wordt getrokken. En dan doe ik iets wat ik nooit voor mogelijk had gehouden: ik laat mijn hand verdwijnen in een van Nynkes jaszakken.

			Razendsnel doorzoeken mijn vingers de inhoud. Ik heb iets zachts en kleverigs beet, een oud koekje, zo voelt het tenminste. Niet interessant. Dan vind ik een verfrommeld papiertje. Snel trek ik het tevoorschijn. Het is een bonnetje van de Albert Heijn. Zo te lezen heeft ze een doosje tampons en een pakje kauwgom gekocht op de dag voordat we naar Vlieland vertrokken. Ik frommel het papiertje terug in haar jaszak. Eigenlijk wil ik het al opgeven, en snel verder lopen, als ik ineens nog iets voel. Glad, koud en dun.

			Een golf van misselijkheid trekt door me heen. O, alsjeblieft, laat dit niet waar zijn. Als het is wat ik denk dat het is, dan…

			Opeens hoor ik aan de andere kant van de deur een geluid, zacht en schrapend, alsof iemand een stoel verschuift. Mijn hand schiet als een elastiekje uit Nynkes jaszak. Zijn Juno en Nynke toch daarbinnen? Ik moet hier weg. Nu! Meteen! Maar ik kan het niet. Als verlamd blijf ik staan. Er zit iets in die jaszak! Iets wat er niet in hoort!

			Ik wacht nog een paar seconden. Het blijft doodstil. Voorzichtig laat ik mijn hand weer in de zak glijden. Mijn vingers trillen zo dat ik het gladde metalen ding amper kan vastpakken. Ik trek het omhoog. In mijn hand heb ik een gouden schakelarmband. Kiki’s armband. Ze droeg deze armband altijd.

			Ik had het zeker willen weten, en nu wist ik het.

			Nynke heeft het armbandje van Kiki in haar jaszak.

			Wat moet ik doen? Wat moet ik in godsnaam doen?

			‘Wat doe jij hier?’ Een stem, hard en schel, achter me.

			Het voelt alsof de zwaartekracht wegvalt en ik alle houvast verlies. Langzaam, bijna in slow motion, draai ik me om.

			Juno kijkt me met samengeknepen ogen aan. In haar handen heeft ze twee koppen thee.

			Dit gebeurt niet echt, denk ik. Laat Juno alsjeblieft niet echt voor me staan.

			‘Wat doe je hier, voor onze slaapkamerdeur?’ herhaalt ze haar vraag.

			Ik heb zin om te huilen, om weg te rennen, me te verstoppen. Wat heeft ze gezien? Ik klem mijn vingers om het armbandje.

			‘Nou, komt er nog wat van? Kun je nog praten?’ snauwt ze.

			Ergens diep vanbinnen weet ik dat ik iets moet antwoorden. Iets, als het maar een antwoord is.

			‘I-ik was verdwaald,’ stamel ik.

			‘Verdwaald?’ schampert ze. ‘Hier op De Vliehorst?’

			Ik zie haar denken: Doe niet zo idioot.

			‘J-ja, ik zocht de slaapkamer van… van Rijsterbos,’ verzin ik.

			‘Waarom?’

			Haar ogen branden in mijn gezicht. Ik voel mijn wangen gloeien.

			‘Ik m-moet hem iets vragen.’

			Het blijft even stil. Ik staar naar de koppen thee in Juno’s hand. Kringeltjes stoom zweven omhoog en lossen op in de lucht. Kon ik ook maar zo verdwijnen. Kon ik –

			‘Je moet daar zijn,’ zegt Juno.

			‘Wat?’ geschrokken kijk ik op.

			‘De slaapkamer van Rijsterbos, slimmerd,’ snauwt Juno. ‘Die is daar om de hoek, eerste deur aan je rechterhand.’

			‘O, eh, dank je.’

			Als twee standbeelden staan we tegenover elkaar. Dan trekt Juno een wenkbrauw op, alsof ze iets van me verwacht. Opeens valt het kwartje. Ze verwacht natuurlijk dat ik nu naar de lerarenslaapkamer ga.

			‘Eh, nou, dan g-ga ik m-maar,’ stotter ik.

			‘Dat moet je zeker doen.’

			Stram draai ik me om, en ik begin te lopen. In mijn rechterhand heb ik het armbandje geklemd. Ik voel dat Juno naar me kijkt. Mijn nek tintelt en ik heb overal kippenvel. Niet achteromkijken, niet rennen. Ik moet rustig blijven, doen alsof er niks aan de hand is. Ik ga de bocht om. Bij de deur van de lerarenslaapkamer blijf ik staan. Zo onopvallend mogelijk kijk ik over mijn schouder. Geen Juno. Met knikkende knieën loop ik verder. Als ze me nu ziet, dan hang ik. Ik ga sneller lopen, weer een bocht om, langs de slaapzalen. Ik gris mijn jas van de kapstok en loop naar de hal. Het kokos van de deurmat veert onder mijn voeten. Ik duw de deur open. En dan sta ik buiten. In het donker. De harde wind snijdt in mijn gezicht en laat me naar adem happen. Eindelijk alleen.

			Voorzichtig laat ik het armbandje in mijn jaszak glijden. Het hoeft niks te betekenen. Misschien heeft Nynke het armbandje ergens gevonden, en wilde ze het teruggeven aan Kiki. Of misschien heeft ze het van haar geleend.

			Maar ze kan het ook in de duinen van Kiki’s pols hebben gerukt.

			Paniek komt weer opzetten, zo sterk dat ik er misselijk van word. Ik begin te lopen. Zolang ik in beweging ben, hoef ik niet na te denken. Opeens sta ik voor het rek met alle huurfietsen. De mijne staat helemaal achteraan. Ik voel in mijn jaszak. Het sleuteltje zit erin. Mijn hoofd gaat naar links, de richting waarin Nynke en Kiki gisteravond zijn weggefietst. Ik zie een breed geasfalteerd fietspad met lantaarnpalen. Hoe moet Kiki zich gisternacht hebben gevoeld? Ze heeft hier in het donker gestaan, net als ik, en is toen gaan fietsen, niet wetende dat ze nooit meer terug zou komen. Nynke is haar gevolgd, en had het gouden armbandje van Kiki.

			En er is maar een iemand die dit allemaal weet: ik. Ik kijk naar de pikzwarte hemel. Achter die zwarte wolken zijn de maan en alle sterren. En ergens in dat donkere heelal zweeft ook mijn planeet. Maar hij heeft nog nooit zo onbereikbaar geleken. Als een meteoriet ben ik op de aarde gestort. Er is geen weg meer terug.

			Ik pak mijn fietssleuteltje en loop naar mijn fiets. Binnen een paar seconden heb ik het slot open, en nog een paar seconden later fiets ik weg, een dag later Kiki en Nynke achterna. Wat stond er ook al weer in het boek van Hawking? Als je iets kunt vinden wat sneller dan een neutrino reist, dan kun je ook door de tijd reizen. Dat is precies wat ik nu nodig heb.

			Ik stel me voor dat ik met de snelheid van het licht over het fietspad suis. Vlieland schiet voorbij. Kleine huisjes met verlichte ramen, het strand aan mijn linkerhand. Ik voel mijn wangen tintelen en mijn haar wordt alle kanten op geblazen. Er is niks anders meer dan mijn fiets en de stormachtige wind. Het wordt rustiger om me heen. Heel soms zie ik nog een huis in de donkere contouren van de duinen. En dan ineens houdt ook dat op, alsof de Vlielanders geen zin meer hadden om verder te bouwen. Ik word opgeslokt door de duisternis. Het lichtbundeltje van mijn voorlicht danst als een vuurvliegje over het fietspad. Ik fiets sneller dan het licht! Ik ben –

			Er schiet iets rakelings langs mijn voorwiel, groot en donker. Vol sta ik op de remmen en mijn fiets komt slippend tot stilstand. Ik stap af. Mijn handen trillen zo hevig dat ik mijn fiets amper kan vasthouden. Wat was dat? Een hond? Een kat? Een muskusrat? De duisternis voelt opeens als een zware, verstikkende deken. Ik heb het idee dat er tientallen ogen naar me loeren. Ik wacht een halve minuut, een minuut. Het beest komt niet terug. Natuurlijk niet, denk ik, hij is zich ook helemaal lam geschrokken van jou.

			Iets geruster kijk ik om me heen. Waar ben ik? In de verte zie ik een lichtgevende bol in de donkere lucht. Wacht eens even. Dat zou best hotel Posthuys kunnen zijn, de plek waar vanochtend de excursie is gestart. Ik laat mijn voorlicht een halve cirkel beschrijven, om te kijken of er nog meer aanknopingspunten zijn. Asfalt, helmgras, steentjes en dan zie ik opeens een anwb-paddenstoel. Ik loop wat dichterbij. In het licht van mijn voorlamp kan ik heel duidelijk lezen:

			vogelkijkhut dodemansbol

			2,3 km

			Het pijltje met het wandelende poppetje wijst naar een paadje in de duinen. Misschien is Kiki ook over dit paadje gelopen.

			Wat moet ik nu doen? De ene helft van mij wil niets liever dan terug naar De Vliehorst. Maar wat voor iemand ben ik als ik nu terugga? Een lafaard.

			Dus zet ik mijn fiets op de standaard, zodat mijn voorlicht het eerste gedeelte van het pad verlicht. Een klein stukje maar, spreek ik met mezelf af. Tot boven aan het duin. Dan ga ik weer terug. Met mijn handen in mijn zakken begin ik aan de klim. De wind komt van opzij en ik moet mijn best doen om overeind te blijven. Het paadje kronkelt omhoog. Het licht van mijn fiets wordt zwakker, totdat ik uit de bundel stap en in het donker verderga. Gewoon de schelpjes blijven volgen, hou ik mezelf voor, makkelijker kan niet.

			Opeens voel ik iets. In mijn rug. Een lichte tinteling, alsof er iemand naar me kijkt. Met mijn hart in mijn keel draai ik me om. Alles is zwart om me heen. Onder aan het duin zie ik mijn fiets op me wachten, als een vuurtoren. Een paar seconden blijf ik doodstil staan. Er is hier verder niemand. Toch?

			‘Wie is daar?’ roep ik voor de zekerheid, maar ik kom amper boven de storm uit.

			‘Is daar iemand?’ roep ik zo hard dat mijn keel pijn doet.

			Geen antwoord.

			De wind trekt aan mijn kleren, alsof hij wil zeggen: Kom op, ga door, het is nog maar een klein stukje. Ik duw mijn angst weg en stap verder de duisternis in.





23.06 uur


			De dader





			Ik wist het meteen toen ik Anneke in de gang zag. Sommige mensen kunnen niks verborgen houden. Anneke is zo iemand. Het was de manier waarop ze dat sluike, vette haar achter haar oren streek. Zenuwachtig en onhandig. En dan die veel te grote ogen in dat witte, dikke gezicht. De paniek droop er bijna van af. Ze was ergens achter gekomen! Maar waarachter? Dat kon ik helaas niet van dat pafferige gezicht aflezen.

			Mijn onderbuikgevoel zei me dat ik moest oppassen. Het voelde alsof ik een splinter in mijn vinger had gekregen. Een kloppend, zeurend gevoel maar niets ernstigs. Nog niet, tenminste.

			Ik ben haar naar buiten gevolgd. Ze zag me niet, daar zorgde ik wel voor. Mijn pad ging langs alle donkere schaduwen en hoekjes van De Vliehorst. Het duister was mijn schuilplaats, mijn vermomming. Tot mijn verbazing pakte Anneke haar fiets. Ik had haar passiever ingeschat. Veel passiever. Ik ben achter haar aan gefietst. Op een afstandje, zonder licht. Het was zo gemakkelijk om haar te volgen. Het rode achterlampje was een baken in het donker. Domme Anneke, dacht ik steeds. Maar het klonk bijna liefkozend in mijn hoofd.

			En toen stopte ze opeens. Midden op het fietspad, in het pikkedonker. Ik kon maar net op tijd remmen. Ze stond daar maar, bewegingloos. Nerveus werd ik ervan. Wat was ze in godsnaam aan het uitspoken? Moest ik ingrijpen? Mijn handen balden zich in mijn jaszakken tot vuisten. In een paar seconden kon ik bij haar zijn. In een paar seconden…

			Anneke kwam weer in beweging. Ze parkeerde haar fiets aan de rand van de duinen en liep een paadje in, alsof het klaarlichte dag was en ze doodgemoedereerd een duinwandeling ging maken. Verdomme. Ik moest snel denken en handelen, anders zou ze verdwenen zijn in het duister. Ik heb mijn fiets een stukje de duinen in getrokken, zodat hij onzichtbaar was voor toevallige voorbijgangers. Parallel aan het duinpad ben ik haar gaan volgen. Het helmgras prikte als dunne naaldjes door de stof van mijn kleren heen. Het deed pijn, maakte me boos. Boos op Anneke.

			Mijn mond was droog geworden van de spanning. Zo moest een leeuw zich ook voelen in de natuur. Gefocust. Op scherp. Klaar om toe te slaan. Je hebt jagers, en je hebt prooien. Ik was vanavond de jager. Anneke kon mij niet zien. Net toen ik dacht dat ik onoverwinnelijk was, stond ze stil. Ik zag haar hoofd in mijn richting bewegen, haar ogen mijn kant op kijken.

			Voor een moment wist ik zeker dat ze me had gezien. Mijn spieren spanden zich. Maar toen besefte ik dat Anneke me onmogelijk kon zien in het duister. Ze was als een blinde. Maar wel een blinde met een goed gehoor. Want ze begon te roepen: ‘Wie is daar?’ Ik moest nog voorzichtiger zijn, minder risico’s nemen. Doodstil heb ik gewacht totdat Anneke haar weg naar boven weer zou vervolgen. En al die tijd dacht ik: Zou ik het echt nog een keer kunnen doen? Zou ik echt nog een keer het leven van iemand kunnen beëindigen?

			Ja, als je niet anders kunt.





23.39 uur


			Anneke





			Het is net een droom. Ik weet dat ik boven aan het duin sta, maar boven en onder me is alles donker, alsof ik door een zwarte ruimte zweef. Heel in de verte zie ik een zilveren lint kronkelen, als een glimworm. Dat moet de Noordzee zijn. De harde wind rukt aan mijn kleren en haren. Ik kan amper rechtop blijven staan.

			Ergens verwacht ik dat Kiki aan zal komen lopen, met haar suède jas en blonde haren. Waarschijnlijk zou ze niet blij zijn om mij te zien. Ze zou geïrriteerd vragen waar ik me in hemelsnaam mee bemoei. Kiki kon je altijd heel duidelijk op je plek wijzen. Maar Kiki komt niet. Ik ben alleen met het donker en de stormachtige wind. Ik sluit mijn ogen en open ze weer. Het blijft donker. Ik wacht. Een paar seconden. Een halve minuut. Maar er gebeurt niets.

			Misschien moet ik teruggaan. Wat had ik eigenlijk verwacht hier aan te treffen? Een kledingstuk van Nynke? Voetsporen? Een geheim teken? Lekkere politieagente zou ik zijn. Mijn handen omklemmen het armbandje in mijn jaszak en halen het eruit. Ik laat het door mijn vingers glijden. Wat deed je in Nynkes jaszak? Misschien moet ik Nynke morgen naar de armband vragen. Je zult zien dat er een logische verklaring voor is. En dan voel ik me nog dommer dan ik me nu al voel. Eigen schuld, dikke –

			Geritsel.

			Er gaat een rilling door me heen. Wat was dat? Ingespannen luister ik. Ik hoor het huilen van de wind, mijn eigen ademhaling.

			En dan hoor ik het plotseling weer! Het geritsel is zo zacht dat het amper hoorbaar is boven de storm uit. Maar in mijn hoofd klinkt het alsof iemand een stapel papieren ordent.

			Ik draai me om, in de richting waaruit ik het geluid hoorde. Mijn ogen turen in de duisternis. Beweegt daar iets? Zie ik een donkere vlek door het zwart sluipen? De angst klontert samen in mijn buik. Wat heb ik gedaan? Ik ben helemaal alleen. Niemand hoort me als ik om hulp roep. Zo is het misschien ook bij Kiki gegaan. Eén domme beslissing en je leven is voorbij. Maar niemand zal mij missen als ik morgen niet bij het ontbijt kom opdagen.

			Heel langzaam draai ik weer terug. Ik weet dat ik rustig moet blijven, normaal moet doen, maar het lukt niet. De angst is te groot. Mijn voeten beginnen snel te bewegen, ik voel hoe de druk in mijn spieren zich opbouwt. En dan opeens ren ik, het duin af. Omlaag, omlaag, omlaag, het pikkedonker in. De paniek drukt mijn keel dicht. Gierend haal ik adem. Help me alsjeblieft, denk ik. O god, alsjeblieft, help me.

			Half struikelend kom ik bij mijn fiets. Ik spring erop en spurt weg. Mijn voeten pompen de pedalen rond, steeds harder en harder. Ik durf niet over mijn schouder te kijken, bang voor wat ik dan zie. Het voelt alsof het donker achter me beweegt, alsof het een tsunami is die me wil verzwelgen. De eerste lantaarnpalen en huizen verschijnen. Ik voel tranen in mijn ogen opwellen. Godzijdank, ik ben er bijna. Mijn longen doen pijn van het zwoegen. Zweet glijdt langs mijn slapen. En dan eindelijk, eindelijk zie ik De Vliehorst. Ik rijd het terrein op, tot aan het fietsenrek. Trillend stap ik af en ik adem een paar keer diep in. Het klinkt alsof ik een zware longontsteking heb. Heel langzaam voel ik mijn hartslag rustiger worden. Hier kan me niks gebeuren. Hier ben ik veilig. Voor het eerst durf ik achterom te kijken.

			Niemand.

			De acute angst verdwijnt, maar echt gerustgesteld ben ik nog niet. Er was daar echt iets in het donker. Ik parkeer mijn fiets in het fietsenrek en zet hem op slot. Misschien moet ik –

			‘Wat doe jij hier?’

			Woorden. Mijn oren suizen en ik proef gal achter in mijn keel. Er staat iemand achter me!

			‘Nou, komt er nog wat van? Wat doe jij hier, midden in de nacht?’

			Weer die stem. Dit was het dan, schiet door mijn hoofd. Met trillende knieën draai ik me om.

			Een man staart me aan. Het duurt een paar seconden voordat ik hem herken als Rob de Vries, onze gymleraar. Hoe komt die vent hier? Zijn wangen zijn rood en zijn haren zitten door de war, alsof hij net een rondje om De Vliehorst heeft gejogd.

			‘Ben je soms je tong verloren?’ snauwt hij.

			Ik open mijn mond om iets te zeggen, maar ik kan geen geluid uitbrengen, behalve een vreemd gehijg.

			Hij slaat zijn armen over elkaar. ‘Je weet toch dat je ’s nachts niet naar buiten mag?’

			‘Ik… ik… ik wilde een luchtje scheppen,’ stamel ik.

			‘Een luchtje?’ Zijn stem trilt, klinkt zelfs een beetje kwaad. ‘Om deze tijd?’

			‘J-ja.’

			‘Gaat het wel goed met je?’ vraagt hij plotseling. ‘Je ziet er een beetje… angstig uit.’

			Hij doet een stap naar voren, waardoor ik geen kant meer op kan.

			‘O, het gaat p-prima, ik ben gewoon een beetje moe. Dus, eh, ik ga nu maar slapen. Zou i-ik erlangs mogen?’

			Er gebeurt iets vreemds met zijn gezicht. Zijn ogen knijpen samen, en zijn tong likt langs zijn lippen, alsof hij honger heeft.

			‘Je zult inderdaad wel moe zijn,’ zegt hij, met een stem die een octaaf lager klinkt dan daarnet. ‘Als je zo hard…’

			Een geluid. Het klinkt alsof er een deur dichtvalt. En dan geratel.

			Meneer De Vries doet een stap naar achteren en zijn hoofd schiet opzij.

			‘Personeel,’ mompelt hij minachtend. ‘Welke idioot gaat er om halfeen ’s nachts de vuilniscontainers buitenzetten?’

			Ik glip langs hem heen.

			‘T-tot morgen,’ mompel ik.

			Zonder verder nog om te kijken, loop ik naar de deur. Ik voel De Vries’ ogen in mijn rug prikken. Nog drie stappen, nog twee, nog een… Mijn handen grijpen de deurklink beet als een reddingsboei. Naast de ingang staat een jongen met een schort. Hij glimlacht naar me, terwijl hij een vuilniszak in een ijzeren container propt. Ik glimlach bibberig terug en glip naar binnen.

			Pas als de deur achter me dichtvalt, en ik in het halletje sta, merk ik dat ik over mijn hele lichaam tril. Wat is er in hemelsnaam net gebeurd? Mijn hersenen weigeren dienst. Het voelt alsof ik in een raket naar Mars ben gelanceerd zonder zuurstofmasker. Mijn handen verdwijnen in mijn zakken. Bijna automatisch zoeken mijn vingers het gladde metaal van Kiki’s armbandje.

			Een paar seconden, of misschien wel een minuut, vergeet ik adem te halen. Het armbandje zit niet meer in mijn jaszak! Ik staar voor me uit. Hoe kan dit? Het liefst zou ik op de grond willen gaan zitten huilen.

			Denk na, Anneke!

			Ik verberg mijn gezicht in mijn handen en ga in gedachten terug. Ik stond boven aan het duin. Het was donker. Ik had het armbandje in mijn handen. En toen hoorde ik plotseling dat geluid en ben ik gaan rennen. Het besef kruipt als kippenvel over mijn armen. O nee. O, lieve hemel, nee. Ik ben het armbandje verloren. Het ligt nu ergens in het zand. Wat moet ik nu doen?





VRIJDAG





09.17 uur


			Pieter Vos





			Benny Jongstra kijkt me vol verwachting aan. Het bureau ligt bezaaid met papieren. Een voor een heb ik ze doorgenomen. Dat heeft me zeker een uur gekost. En nu verwacht hij blijkbaar een reactie van me.

			‘Tja, dat is een behoorlijke stapel papier die je in een dag hebt verzameld,’ zeg ik peinzend.

			Er flitst teleurstelling door zijn blik. Ik kan er niks aan doen, maar hij doet me denken aan een puppy die wordt afgewezen door zijn baasje.

			‘Je hebt goed je best gedaan,’ zeg ik daarom. Knappe hond, denk ik.

			Benny’s jonge wangen plooien zich in een glimlach. ‘Dank u wel.’

			‘Eens kijken.’ Ik neem een slok van mijn koffie. Godzijdank hebben we op het bureau afgesproken en niet op De Vliehorst. De koffie op De Vliehorst was gisteren echt vreselijk. ‘Wat weten we allemaal?’

			Ik pak een vel wit papier en deel het op in vijf vakken. In het eerste vak schrijf ik met zwarte viltstift:

			nynke van der heide

			En daaronder, puntsgewijs:

			-relatie met kiki uitzoeken

			-relatie met milan uitzoeken

			‘Vergeet ik nog iets?’ vraag ik, meer voor de vorm dan dat ik echt verwacht dat hij nog iets toe te voegen heeft.

			Benny schudt zijn hoofd.

			‘Dan gaan we naar de volgende, Milan.’ Ik schrijf zijn naam in het tweede vakje, en daaronder:

			gezoend met kiki in de oude stoep!

			‘Kijk, dat is een belangrijk aanknopingspunt. Maar wat is er daarna gebeurd? We zijn gisteren niet veel wijzer geworden van Milan. Hij zei dat hij Kiki na dat zoenen in De Oude Stoep niet meer heeft gezien, maar ik zet daar mijn vraagtekens bij.’

			Ik laat een stilte vallen. ‘Ben je hier al ingedoken?’ vraag ik dan.

			‘Nee, wanneer zou ik dat hebben moeten doen?’ vraagt Benny. ‘Ik ben gisteren de hele tijd bezig geweest met, met… dit!’ Hij wijst naar de papieren op het bureau.

			‘Dan zou ik daar als ik jou was straks meteen werk van maken, ja?’

			Benny’s hoofd knakt als een verwelkte bloem naar beneden. ‘Oké.’

			Met grote halen schrijf ik de naam floris in het derde vakje. ‘Hier kunnen we kort over zijn. Deze jongen is een bus dynamiet met een smeulend lontje.’

			Ik blader door mijn aantekeningen. ‘Wat zei zijn leraar Nederlands gisteren ook al weer tegen ons? Ah, hier staat het: “Floris is twee jaar geleden bij ons op school gekomen. Hij staat onder verplichte behandeling van een psychiater, omdat er op zijn vorige school een paar excessen zijn geweest. Zo heeft hij onder andere een meisje aangerand. Zijn ouders hebben gevraagd of wij dit binnenskamers willen houden. Zolang zijn gedrag op onze school binnen de perken blijft, geven wij hier gehoor aan.”’

			Benny zwijgt. Blijkbaar zit hij nog steeds te mokken.

			Meer tegen mezelf dan tegen hem mompel ik: ‘Er zit blijkbaar iets niet helemaal goed in het hoofd van deze jongen.’

			In het vierde hokje schrijf ik:

			fiets + geld

			‘Dit moeten we zo snel mogelijk uitzoeken. Van wie is die huurfiets die gistermiddag bij hotel Posthuys is gevonden? En waarom had Kiki 300 euro in haar portemonnee? Dat is buitensporig veel geld voor een zeventienjarige.’

			‘Ik zal het geld zo snel mogelijk naar Den Helder laten opsturen om het te laten onderzoeken op vingerafdrukken,’ zegt Benny.

			‘Heel goed. En die fiets? Wat doen we daarmee?’

			‘We kunnen straks op De Vliehorst aan de leerkrachten vragen of iemand daar een huurfiets mist. En anders moeten we bij het verhuurbedrijf achterhalen van wie die fiets is.’

			‘Uitstekend,’ knik ik.

			In het laatste vakje zet ik een groot vraagteken. ‘Dit is volgens mij het belangrijkste vakje.’

			‘Een vraagteken? Hoezo?’ Benny doet geen enkele moeite om de verbazing uit zijn stem te weren.

			‘Ik heb het idee dat we de gouden aanwijzing nog niet hebben gevonden,’ zeg ik bedachtzaam.

			‘Maar waarom niet? We hebben een hele waslijst met aanknopingspunten.’

			‘Luister, Benny, als je zo lang in dit vak meeloopt als ik, ontwikkel je daar een soort intuïtie voor. Er is iets geks met deze zaak. Als ik naar de plaats delict kijk, dan zie ik geen sporen van een worsteling. Of de dader heeft Kiki overvallen, of ze verwachtte de dader daar, waardoor ze geen argwaan had.’

			‘Wie verwachtte ze in hemelsnaam midden in de nacht in de duinen?’

			‘Als we het antwoord op die vraag hebben, dan hebben we de dader.’

			‘Grote kans dat ze met die Milan de duinen in is gedoken en ze toen ruzie hebben gekregen.’

			Zou hij het ooit leren? ‘Feiten, Benny,’ zucht ik. ‘We moeten eerst op zoek naar meer feiten.’

			Het geluid van een ouderwetse telefoon.

			‘Dat is mijn mobiel. Excuses.’ Ik haal mijn telefoon uit mijn jaszak. Het is een Nokia van zeker vijftien jaar oud, zo’n model waar je tegenwoordig niemand meer mee ziet lopen.

			‘Ja?’ zeg ik.

			Ik luister naar de stem aan de andere kant van de lijn. Af en toe mompel ik instemmend. Het is een kort en duidelijk gesprek, daar hou ik van.

			‘Dan spreken we dat af,’ zeg ik, waarna ik ophang.

			‘Wie was dat?’ vraagt Benny.

			Dat gaat je niks aan, wil ik zeggen, maar ik hou me in. Het gaat hem wel iets aan.

			‘Dat was Den Helder,’ zeg ik. ‘Ze verwachten dat de storm in de loop van de nacht in kracht afneemt. Morgenochtend vroeg wordt het lichaam van Kiki met een helikopter opgehaald. Haar ouders zullen haar in Den Helder ook voor het eerst te zien krijgen.’

			‘Die arme mensen.’

			‘Ja.’ Ik schuif mijn stoel naar achteren. ‘Trek je jas aan. We gaan naar De Vliehorst. Nu kunnen we nog gesprekken voeren. Als er morgen weer boten varen, dan staan we hier met lege handen.’





10.46 uur


			Anneke





			De slechte nacht plakt als lijm aan mijn oogleden: ik kan mijn ogen amper openhouden, zo moe ben ik. Uren heb ik wakker gelegen en over het armbandje van Kiki gepiekerd. Hoe stom was ik geweest om het kwijt te raken? Zonder armbandje geen bewijs. Moest ik teruggaan om het te gaan zoeken? Maar dat durfde ik niet. Er was daar iets in het donker. Iets wat ik niet nog een keer wilde tegenkomen.

			Na het ontbijt ben ik in de eetzaal blijven zitten met mijn boek. Gelukkig ging iedereen weg, zodat ik nu helemaal alleen ben. Toch lukt het me niet om het hoofdstuk over neutrino’s uit te lezen. De tekst zoemt als een lastig insect door mijn hoofd. Ik staar naar het glazen waxinelichthoudertje dat voor me op tafel staat. Voor het eerst in mijn leven denk ik: Ik wou dat dat domme rotheelal niet bestond. Ik wou dat ík niet bestond.

			In de verte hoor ik een geluid. Een deur die dichtslaat, voetstappen in twee verschillende ritmes. Als de voetstappen dichterbij komen, hoor ik ook stemmen. Een jongensstem en een meisjesstem.

			‘Je hebt me gewoon bespioneerd!’ roept het meisje.

			‘Luister, de shit waar je in zit is je eigen schuld,’ zegt de jongen.

			Ik krijg het koud. Waar gaat dit gesprek over? Het is even stil, alsof de jongen en het meisje hebben besloten ergens anders verder te praten. Maar dan komen de stemmen als een boemerang terug, veel luider en harder dan daarnet. Door een kier in de deur zie ik twee silhouetten. Ik ga wat rechterop zitten. Het zijn Lotte en Tony! Lottes gezicht is knalrood. Het vloekt met haar oranje trui, als een aardbei op een sinaasappel. Tony staat met zijn armen over elkaar. Ik wil het niet, tenminste niet echt, maar ik doe het toch: ik blijf het gesprek afluisteren.

			‘Klootzak!’ hoor ik Lotte zeggen. Ze klinkt overstuur.

			‘Ik zou maar oppassen als ik jou was,’ antwoordt Tony.

			Een gesmoord geluid, alsof Lotte stikt. ‘Dit is zo laag. Hoe kun je?’

			‘O, krijg ik nu opeens de schuld? Ben je soms vergeten hoe het is gegaan? Wie heeft –’

			‘Ik ga je echt niet betalen,’ valt Lotte hem in de rede.

			‘Wat jij wilt. Maar dan loop ik zo meteen door naar die smeris en vertel ik hem alles.’

			Mijn hart mist een paar slagen. Smeris. Alles vertellen. Er is me een ding duidelijk: ik hoor een gesprek dat ik niet zou mogen horen.

			‘De afspraak is simpel,’ snauwt Tony. ‘Als je me vierhonderd euro geeft, dan hou ik mijn mond.’

			‘Waarom zo veel? Jij… jij… jij…’ Lottes stem slaat over.

			‘Ja, wat? Zeg het maar? Wat ben je met me van plan? Moet ik me zorgen gaan maken?’

			Mijn handpalmen zijn nat van het zweet. Tussen mijn vingers verfrommel ik het tafellaken.

			‘Ik wil het geld aan het eind van de dag hebben,’ vervolgt hij. ‘In briefjes van vijftig. Als ik het om zes uur nog niet heb, dan hang je.’

			‘Waarom doe je dit?’ roept Lotte uit.

			‘Luister, Lotte, je moet de dingen niet omdraaien. De vraag is: waarom heb jij het gedaan?’

			Dit is foute boel. Dit is echt foute boel. Ik knijp nog harder in het tafellaken. En dan gebeurt het. Het glazen waxinelichthoudertje glijdt van mijn tafel en valt in honderden splinters op de grond. Het klinkt alsof er een stapel borden vanaf tien hoog kapot valt.

			Het gesprek valt stil. Lotte en Tony draaien zich om. Ik probeer me zo klein mogelijk te maken. Het heeft geen zin. De deur zwaait open.

			‘Nee maar,’ zegt Tony. ‘Kijk eens wie we daar hebben. Onze eigen Anneke. Wat een verrassing.’

			‘H-hallo,’ stamel ik.

			‘Wat doe jij hier?’ sist Lotte. ‘Was je ons soms aan het afluisteren?’

			‘W-waar heb je het over?’ vraag ik, en ik hoop dat mijn wangen niet zo rood zijn als ze aanvoelen.

			‘Doe eens relaxed,’ zegt Tony tegen Lotte. En tegen mij: ‘Lotte is een beetje aangedaan door Kiki’s dood. Ze bedoelt het niet lullig. Maar zonder gekheid: wat doe jij hier?’

			‘N-niks. Ik was aan het lezen.’ Ik wijs naar het boek van Stephen Hawking dat voor me ligt. ‘Over neutrino’s.’

			‘Neutrino’s?’

			‘Ongeladen, subatomaire elementaire deeltjes, je weet wel,’ mompel ik.

			Tony schudt zijn hoofd. ‘Nog nooit van gehoord.’

			‘Dus je hebt hier de hele tijd over die neutrinodingen zitten lezen, terwijl wij buiten op de gang stonden te praten?’ Lottes ogen prikken in mijn gezicht, hard en gemeen. Dit is niet de verlegen Lotte die ik uit onze klas ken. ‘Je maakt mij niet wijs dat je niks hebt gehoord,’ snauwt ze.

			Ik krimp ineen.

			‘Lotte, hou op. Waarom zou Anneke liegen?’ Tony legt zijn hand op haar arm. ‘We praten buiten wel verder. Dan kan Anneke rustig verder lezen.’

			Lotte schudt zijn hand van haar arm alsof het een wesp is. ‘Laat me los,’ zegt ze. ‘Ik loop zelf wel naar buiten.’

			Met grote passen loopt ze naar de gang. Tony volgt op een paar meter afstand. Godzijdank, denk ik. Bijna ben ik weer alleen. Maar dan draait Tony zich plotseling om.

			‘Weet je, Anneke,’ zegt hij peinzend.

			In de stilte die valt hoor ik mijn hart in mijn oren bonken.

			‘Mag ik dat boek van je lenen als je het uit hebt? Het lijkt me reuze interessant.’

			Aan de toon in zijn stem kan ik niet horen of hij het meent.

			‘N-natuurlijk,’ zeg ik.

			‘Dank je.’ Tony knipoogt en verdwijnt naar de gang.

			Pas na een paar minuten durf ik te bewegen. Stram sta ik op en ik loop naar de deur.





11.07 uur


			De dader





			Anneke komt de eetzaal uit gelopen. Kromme schouders, hoofd gebogen, boek onder haar arm. Ze sloft door de gang alsof ze ernstig ziek is. Waarom blijft ze zich overal mee bemoeien? Ik dacht dat ik haar gisteren bang genoeg had gemaakt, maar helaas. Ze is net een pitbull die niet loslaat. Het valt me van haar tegen. En ook van mezelf. Ik heb haar verkeerd ingeschat. Misschien weet ze niks, maar daar mag ik niet van uitgaan.

			Paniek komt in mijn borst opzetten, waardoor ik moeizaam kan ademhalen. Als ze naar de politie stapt, kan ik het wel vergeten. Het gevaar schuilt in een onverwachte hoek, zegt mijn moeder altijd. Ze heeft gelijk. Ik moet Anneke in de gaten blijven houden, haar schaduw worden, met haar opstaan en naar bed gaan. En als ze ook maar één misstap maakt, grijp ik in. Meteen. Anders is alles voor niets geweest.





11.13 uur


			Anneke





			De gang is verlaten. Toch ben ik bij elke stap die ik zet bang om Lotte en Tony tegen te komen. Had ik hun gesprek maar niet gehoord.

			Maar je hebt het wel gehoord. En nu moet je gaan bedenken wat je ermee gaat doen.

			Tranen wellen op in mijn ogen, maar ik slik ze weg. Met een potje janken is niemand geholpen. Het beste kan ik…

			Een verplaatsing van lucht achter me, nauwelijks waarneembaar. Maar het is genoeg om alle haartjes in mijn nek rechtop te laten staan.

			Met een ruk draai ik me om. Schiet daar een schaduw weg? Beweegt daar iets?

			Doodstil blijf ik staan. De gang is verlaten. Toch kan ik het gevoel niet van me afschudden dat er daarnet iemand achter me stond.





15.25 uur


			Rob de Vries





			Ze zijn bijna op, mijn Advils. Als trouwe vrienden hebben ze me door de afgelopen vierentwintig uur heen gesleept. Ik druk de laatste twee blauwe pillen uit de strip en spoel ze weg met een slok water. In de spiegel zie ik een gezicht dat er wel eens beter uit heeft gezien. Mijn bruine kleur is vervaagd tot een asgrauwe teint. Mijn wangen zijn ingevallen en onder mijn ogen zijn rimpels zichtbaar. Ik zie er jaren ouder uit dan gisteren.

			Maar ja, wat wil je? Ik heb vannacht geen oog dichtgedaan. De hele tijd moest ik aan die trut denken en aan wat ze me heeft aangedaan. Geen wonder dat ik doorsloeg. En dan zul je zien dat ik straks de schuld van alles krijg. Het voelt alsof ik volkomen klem zit en geen kant meer op kan. De hoofdpijn schiet weer als een bliksemflits door mijn hoofd en laat me kokhalzen.

			Rustig blijven, Rob. Laat je niet gek maken. Niemand weet iets.

			Kon ik maar even slapen. Een power nap van een halfuurtje zou al voldoende zijn om alles weer helder te gaan zien. Maar helaas, een paar minuten geleden is die gladjakker van een Thomas binnen komen wandelen. Ik kan hem moeilijk zijn eigen slaapkamer uitzetten, maar jezus, wat baal ik hiervan. Dus heb ik mezelf maar opgesloten in onze badkamer.

			Geklop. Twee keer achter elkaar. Er staat iemand voor onze slaapkamerdeur. Ik wacht een paar seconden, maar er gebeurt niks. Waarom doet die rukker van een Thomas niet open? Weer een klopje, nu wat harder. Ja, ja, denk ik, ik kom eraan. Geïrriteerd gooi ik de badkamerdeur open. Thomas ligt met gesloten ogen en zijn iPod op op bed, alsof hij op vakantie is. Luid stampend loop ik langs hem, naar de deur.

			Met een zwaai doe ik open.

			Tot mijn verbazing staat Juno in de deuropening. Mijn mooie Juno, die altijd zo ingetogen de radslag doet. Soms draagt ze een heel kort broekje waaronder ik een randje van haar slipje kan zien. Normaal gesproken zou ik uitgebreid de tijd voor haar hebben genomen. Maar mijn hoofd doet nu zo’n pijn dat ik me er amper toe kan zetten om iets te zeggen.

			‘Wat is er?’ vraag ik.

			‘Mijn fiets is verdwenen.’

			‘Fiets?’

			‘Ja, u weet wel, mijn huurfiets. Ik wilde met Nynke naar het dorp fietsen. Maar een of andere eikel heeft mijn fiets gejat.’ Ze kijkt alsof ze mij er persoonlijk de schuld van geeft.

			‘Had je ’m soms niet op slot gedaan?’ vraag ik.

			‘Jawel.’ Ze kijkt nog bozer.

			‘Wat zegt ze?’ hoor ik Thomas achter me roepen.

			O, laat die irritante vent zijn bek houden.

			‘Haar fiets is gejat,’ herhaal ik Juno’s woorden. ‘Weet je,’ zeg ik tegen Juno. ‘Die fiets komt wel weer boven water. Spring nu maar even bij Nynke achterop.’ Maar val mij er in ieder geval niet meer mee lastig, denk ik.

			Ik wil de deur alweer dichtgooien, als Thomas opeens naast me staat.

			‘Ho, ho, niet zo snel,’ zegt hij, op een toon alsof hij tegen een kind van zes praat.

			Ik heb opeens zin om hem pijn te doen. Om hem een kopstoot te geven of zijn tanden door zijn lip te slaan.

			Hou je in, je hebt al genoeg problemen.

			‘Misschien moeten we aangifte doen bij de politie,’ zegt Thomas.

			‘Aangifte?’ Juno’s ogen worden groot.

			‘Van een huurfiets?’ zeg ik op dezelfde irritante toon als waarop hij tegen mij sprak. ‘Die lui hebben momenteel wel wat beters te doen, lijkt me.’

			Thomas zucht. ‘Juno, heb je een momentje? Ik moet even iets met meneer De Vries bespreken.’

			Hij trekt de deur dicht met een air alsof hij alles beter weet.

			‘Ja?’ zeg ik, terwijl ik mijn armen over elkaar sla.

			‘Ben je soms vergeten wat Vos vanochtend tegen ons heeft gezegd?’ vraagt hij.

			Ai. Het korte gesprek met hoofdcommissaris Vos om tien uur. Ik was het inderdaad bijna vergeten, zo’n hoofdpijn had ik toen al. In mijn hersenen probeer ik het gesprek te reconstrueren. Er komt echter weinig tot niets boven water.

			‘Hij zei iets over een helikopter die Kiki morgen komt ophalen,’ zeg ik langzaam. ‘En over, eh…’ Ik haal mijn schouders op.

			‘Over een huurfiets die bij hotel Posthuys is gevonden. En dat we hem meteen moesten informeren als we daar meer over wisten. Herinner je je het weer?’ snauwt hij.

			Nee, denk ik, maar ik knik.

			Thomas kijkt op zijn horloge. ‘Volgens mij zijn ze een halfuur geleden terug naar het politiebureau gegaan. Ik ga daar wel even met Juno langs.’

			Schijnheilige Thomas. Inlikker. Uitslover.

			‘Je doet maar.’ Ik laat me op mijn bed vallen en sluit mijn ogen. ‘Doe ze de groeten.’

			Ik hoor hoe Thomas de deur opent en met een bazige stem tegen Juno zegt: ‘Ik ben bang dat we dit aan de politie moeten gaan melden. Zou je met me mee willen gaan naar het politiebureau?’





16.17 uur


			Juno





			Met een droge mond en klamme handen loop ik naast Thomas Rijsterbos over straat. Het voelt alsof hij me naar de elektrische stoel brengt. Doe normaal, Juno, spreek ik mezelf streng toe, je bent nog nergens schuldig aan bevonden. Schouders omlaag, rustig ademhalen, nonchalant kijken. Maar het lukt niet. Alles in mijn lichaam is verkrampt. Had ik mijn mond maar gehouden over die fiets. Ik heb er de hele tijd over gepiekerd. Moest ik het vertellen, of juist niet? Maar ik zag de bui al hangen als ik het niet zou vertellen. Dan had ik waarschijnlijk mogen dokken voor die klotefiets.

			Thomas Rijsterbos loopt met een strak gezicht naast me.

			Ik probeer een grapje te maken om de spanning te breken. ‘Ik dacht dat er alleen in Amsterdam fietsen werden gejat,’ zeg ik met een veel te hoge stem. ‘Maar die Vlielanders zijn blijkbaar ook halve criminelen.’

			Rijsterbos kijkt me van opzij aan. Er kan geen glimlach af, zelfs geen kleintje. ‘Er worden overal in Nederland fietsen gestolen,’ zegt hij koel. ‘Dat zou geen verrassing voor je moeten zijn.’

			O god, dit gaat helemaal verkeerd. Door zijn woorden heen hoor ik: schuldig, schuldig, schuldig! Mijn ogen vullen zich met tranen. Als ik niet oppas, dan ga ik zo janken. Maar ik wil niet dat Rijsterbos me ziet huilen. Wat zou hij dan wel niet van me denken?

			We lopen de Lutinelaan in en stoppen voor een bakstenen gebouw met gele kozijnen. politiebureau, lees ik boven de deur. Het liefst was ik weggerend. Maar Rijsterbos houdt me als een havik in de gaten.

			‘Na jou,’ zegt hij, en hij houdt de deur voor me open.

			Ik stap de drempel over. Het lijkt wel alsof we een ziekenhuis binnenlopen, zo onpersoonlijk ziet het eruit. En er hangt een geur van schoonmaakmiddel en oud zweet. Misselijk word ik ervan.

			Een vrouw achter de balie vraagt: ‘Waarmee kan ik jullie helpen?’

			‘We komen voor hoofdcommissaris Vos,’ zegt Rijsterbos.

			‘Hebt u een afspraak?’

			‘Nee, maar ik weet zeker dat hij tijd voor ons wil vrijmaken,’ zegt Rijsterbos op een toon alsof hij de baas is.

			‘De heer Vos is momenteel bezig,’ zegt de vrouw. ‘Misschien kunnen jullie beter over een uurtje of wat terug –’

			‘Het is dringend,’ onderbreekt Rijsterbos haar.

			Dringend? Ik krimp ineen.

			‘Het gaat over de zaak Kiki Fabius,’ gaat hij verder. ‘We hebben essentiële informatie voor de heer Vos. Hij heeft ons zelf gevraagd contact op te nemen.’

			‘Nou,’ zegt ze weifelend. ‘Als dat zo is, dan wil ik hem wel even bellen. Maar ik kan niks beloven. Wie kan ik zeggen dat er zijn?’

			‘Thomas Rijsterbos en Juno Simonsen, van De Vliehorst,’ antwoordt Rijsterbos.

			‘Jullie kunnen daar wachten.’ Ze wijst naar een rij klapstoeltjes en pakt de telefoon.

			Met mijn vingers over elkaar gekruist ga ik zitten. Alsjeblieft, neem niet op.

			‘Met Janet,’ hoor ik haar zeggen. ‘Er staan hier twee mensen voor je, ene Thomas Rijsterbos en Juno Simonsen. Ze zeggen belangrijke informatie over Kiki Fabius te hebben.’

			O, please, laat hij het te druk hebben.

			‘Oké. Ik zal het doorgeven.’

			Ze legt de hoorn op de haak en glimlacht naar ons: ‘Hij is over een paar minuten bij jullie.’

			Shit, shit, shit.

			‘Mooi,’ mompelt Rijsterbos, en hij pakt een Voetbal International, alsof hij bij de kapper zit te wachten.

			Ik hoor mezelf ademen, de klok aan de muur tikt de seconden weg. Snel, veel sneller dan ik had verwacht, komt hoofdcommissaris Vos uit een deur gelopen.

			Rijsterbos veert op. ‘Fijn dat u er bent.’

			Ik sta ook op. Omdat ik niet weet wat ik met mijn armen aan moet, sla ik ze maar over elkaar. Ik mag nu geen zwakheid tonen.

			‘Waarmee kan ik jullie helpen?’ bromt Vos.

			‘We hebben een probleempje,’ zegt Rijsterbos bedachtzaam. Die toon ken ik; die gebruikt hij ook altijd voor de klas als hij iets belangrijks te vertellen heeft. ‘Juno’s huurfiets is kwijt.’

			Ik probeer onverschillig te kijken, maar vanbinnen ben ik helemaal verkrampt.

			‘O, nou, dat kan gebeuren. Als jullie een formulier bij de fietsverhuur invullen, dan dekt de verzekering het waarschijnlijk wel.’ Vos glimlacht vriendelijk naar me.

			Geen handboeien? Geen arrestatie? Geen gevangenis? De opluchting golft door me heen. Ik kan hem wel zoenen!

			‘Ik snap het niet,’ zegt Thomas. ‘Die fiets was toch belangrijk, zei u vanmorgen?’

			‘Correct,’ knikt Vos. ‘Maar in de afgelopen paar uur is deze zaak in een stroomversnelling terechtgekomen. We verhoren op dit moment een jongeman die woensdagnacht rond kwart over twaalf gesignaleerd is bij De Vliehorst. Een keukenhulp die toen de vuilcontainers buitenzette, heeft hem zien rondhangen. Vanmiddag is hij naar ons toe gekomen, omdat hij het toch niet helemaal vertrouwde. Gelukkig wist hij wie de jongeman was. Vlieland is een kleine gemeenschap.’

			Hij kucht.

			Alsof dat een teken is, gaat er een deur in de gang open. De jonge agent met het blonde haar, die ook bij de gesprekken op De Vliehorst was, komt naar buiten gelopen met een jongen. In een flits zie ik zijn gezicht, voordat hij zijn rug naar me toe draait en van me wegloopt.

			Er gebeurt iets geks in mijn hoofd: ik zie beelden van hem die ik niet kan plaatsen. Waar heb ik hem eerder gezien?

			‘Ik… ik ken die j-jongen,’ stamel ik.

			Vos kijkt me aan alsof ik niet helemaal goed bij mijn hoofd ben. ‘Welke jongen?’

			Ik wijs naar de gang. ‘Die jongen daar.’

			‘Hoe ken jij Sjoerd Kiemstra? Leg eens uit.’ Zijn stem klinkt scherp.

			Langzaam, alsof hij uit de mist opdoemt, komt de jongen duidelijk in beeld: hij staat aan de rand van de dansvloer in De Oude Stoep, in een strakke, gebleekte spijkerbroek. Zijn overhemd heeft hij in zijn broek gestopt. Hij kijkt naar Kiki. Of nee, eigenlijk lóért hij naar Kiki, dat is een beter woord. Naast hem staat een meisje in een jurkje met lang, donkerblond haar. Ze lijkt het niet leuk te vinden dat hij zo naar Kiki kijkt. Ze trekt aan zijn arm. Dan draait het beeld weg en zie ik Kiki weer. Ze zegt dat ik het eerste rondje moet betalen. De jongen heb ik de rest van de avond niet meer gezien.

			‘Hij… hij…’ begin ik. ‘Hij was woensdagavond ook in De Oude Stoep.’

			‘Weet je dat zeker?’

			‘Ja. En er was ook nog een meisje bij hem met donkerblond haar.’

			‘Zijn vriendin Sara.’ Vos knikt. ‘Die hebben we ook al gesproken. Ze was gisteren jarig. Sara heeft ons verteld dat ze haar verjaardag in De Oude Stoep vierden. Dat lijkt dus te kloppen, als jij Sjoerd daar ook hebt gezien. We denken –’

			‘Maar waarom zou deze jongen Kiki iets hebben aangedaan?’ valt Rijsterbos hem in de rede. ‘Ik bedoel… Wat is de link tussen hen?’

			‘Kiki blijkt twee jaar geleden al eens op Vlieland te zijn geweest met een groep vriendinnen,’ zegt Vos. ‘Tijdens deze vakantie heeft Kiki met iemand gezoend. Drie keer raden met wie.’

			‘Met deze jongen,’ zegt Thomas langzaam.

			‘Precies. Sjoerd brak meteen toen we hem vroegen of hij Kiki kende. Zijn versie van het verhaal is dat hij twee jaar geleden met Kiki heeft gezoend, en dat hij haar toen honderd euro heeft geleend, in de veronderstelling dat hij het de volgende dag zou terugkrijgen. Maar Kiki heeft hem nooit terugbetaald. Ze is er de volgende ochtend met de boot vandoor gegaan. Toen hij Kiki woensdag in De Oude Stoep zag, rook hij zijn kans om eindelijk zijn geld terug te krijgen. Rond middernacht zijn Sjoerd en Sara uit De Oude Stoep weggegaan. Sara is naar huis gegaan, want ze moest van haar vader om twaalf uur thuis zijn. Sjoerd heeft gewacht totdat Kiki naar buiten kwam, en hij is haar toen gevolgd tot aan De Vliehorst. Hij zegt zelf dat hij daarna naar huis is gegaan, met het plan om Kiki de volgende dag om het geld te gaan vragen.’ Vos zucht. ‘Dit verhaal rammelt natuurlijk aan alle kanten. En daarbij heeft Sjoerd geen sluitend alibi voor de nacht van woensdag op donderdag. Niemand kan bevestigen dat hij inderdaad naar huis is gegaan rond halfeen. Zijn ouders zijn deze week op vakantie.’

			Vos wendt zich tot mij. ‘Was jij twee jaar geleden ook mee naar Vlieland met Kiki?’

			‘Nee.’ Ik schud mijn hoofd.

			Ergens vaag herinner ik me dat Kiki het wel eens over Vlieland heeft gehad. Het was een weekend met heel veel regen en nog meer drank. Maar met wie was ze hier ook al weer? Opeens schiet het me weer te binnen. ‘Kiki was hier met een paar meisjes die ze nog van zomerkamp kende!’ roep ik uit.

			‘Hm, dan moeten we die dames maar eens gaan opzoeken,’ zegt Vos. ‘Zij zullen ons hoogstwaarschijnlijk meer kunnen vertellen over Kiki en deze jongeman.’

			Ik moet denken aan alle jongens waarmee Kiki heeft gezoend. Het zijn er ontelbaar veel. Maar ze heeft me altijd alles over hen verteld. Dacht ik.

			‘Maar waarom heeft ze ons woensdagavond niet verteld dat ze die jongen kende?’ vraag ik, meer aan mezelf dan aan Vos.

			‘Tja, wie zal het zeggen,’ bromt Vos. ‘Misschien herkende ze hem niet meer.’

			‘Maar blijkbaar herkende hij Kiki nog wel,’ zegt Rijsterbos peinzend. ‘En zijn bij hem de stoppen doorgeslagen.’

			‘Ja, daar lijkt het wel op.’

			‘En zijn vriendin is geen verdachte?’

			‘Nee, zij heeft wel een kloppend alibi. Haar vader, die veerbootkapitein is bij Rederij Doeksen, heeft haar om een uurtje of twaalf horen thuiskomen. Daarna zijn ze gaan slapen.’

			‘Mijn god.’ Rijsterbos schudt zijn hoofd alsof hij het nog steeds niet kan geloven.

			‘Juno, ik zou van jou graag een officiële verklaring willen krijgen over gisteravond,’ zegt Vos

			Ik knik. ‘Eh ja, natuurlijk, geen probleem.’

			Mooi is dat, van verdachte ben ik opeens gepromoveerd tot kroongetuige.

			‘Nog iets anders,’ zegt Rijsterbos. ‘Hebt u enig idee wanneer wij weer terug kunnen naar Amsterdam? Iedereen loopt op z’n tandvlees.’

			‘Morgen varen er weer boten, heb ik gehoord. We hebben jullie gegevens, dus we kunnen contact opnemen als dat nodig is.’

			‘Dat is goed nieuws.’

			‘Het spijt me dat jullie zonder Kiki naar huis moeten,’ zegt Vos. ‘Ik wou dat het anders was gelopen.’

			Er glijdt een sombere uitdrukking over Rijsterbos’ gezicht. ‘Ik ook. Maar ik ben blij dat jullie dit zo adequaat hebben opgelost.’

			Ze schudden elkaar de hand.

			Ook ik krijg een hand van Vos. ‘We komen morgenochtend rond een uur of negen langs om je verklaring af te nemen. Het beste!’

			Met een handzwaai neemt hij afscheid.

			Achter Rijsterbos aan loop ik naar buiten. We staan meteen in een andere wereld: stormachtig, grijs, koud. Ondanks mijn jas heb ik overal kippenvel. Dus volgens hoofdcommissaris Vos is Kiki dood doordat een of andere vage ex-scharrel van haar is geflipt. Als Kiki naast me had gestaan, zouden we erom gelachen hebben. Die jongen leek zo’n sukkel. Waarschijnlijk was ze knetterlam toen ze met hem zoende, dat kan niet anders. We zouden hem belachelijk hebben gemaakt, de spot met hem hebben gedreven. Maar ze is dood. En hij is geen sukkel, maar een moordenaar.

			‘Juno?’ hoor ik Rijsterbos ineens zeggen.

			Ik kijk hem aan.

			Hij staat met zijn handen in zijn zakken, en staart me aan.

			‘Weet je,’ verzucht hij. ‘Misschien had ik Vos beter kunnen bellen in plaats van met jou naar het bureau te gaan. Maar ik dacht dat die fiets belangrijk was.’

			Er valt een stilte.

			‘Sorry,’ zegt hij dan. Het klinkt alsof het hem moeite kost om dit te zeggen.

			‘Maakt niet uit,’ zeg ik. Maar ik denk: Lul! Mijn woede is zo groot dat ik het niet vreemd zou vinden als hij het van mijn gezicht zou kunnen aflezen. Lul! Lul! Lul!

			Rijsterbos heeft het niet door. Hij glimlacht naar me, met zijn welbekende bij-mij-kun-je-alles-kwijt-ik-ben-je-vriend-glimlach. Dit is de glimlach waardoor iedereen op school dol op hem is. En ik ook. Maar opeens kan ik me niet meer voorstellen dat hij mijn favoriete leraar was.

			Ik zit nog liever op een boot met windkracht 12, dan dat ik in de buurt van deze eikel moet zijn.





18.12 uur


			De dader





			Het is voorbij. Afgelopen, finito, einde voorstelling. Ik kan ophouden met toneelspelen.





ZATERDAG





01.49 uur


			Anneke





			Ik loop door de schemerige gangen van De Vliehorst met mijn boek onder mijn arm geklemd. Mijn voetstappen klinken hol en echoën door de stille ruimtes. Het is zo’n nacht waarop het lijkt alsof je de enige levende ziel op aarde bent. Maar dat ben ik niet. Achter elke gesloten deur die ik passeer, liggen mensen te slapen.

			Waarom kan de rest wel slapen, en ik niet? Toen we aan het eind van de middag in de eetzaal bij elkaar werden geroepen en meneer Rijsterbos vertelde dat er een jongen van het eiland was gearresteerd voor de moord op Kiki, kon ik het ongemakkelijke gevoel niet van me afschudden dat er iets niet klopte. Maar daar hadden mijn klasgenoten geen last van.

			Het geroddel was niet van de lucht. Opeens leek het Kiki’s eigen schuld dat ze dood was.

			‘Heb je het al gehoord?’

			‘Wat?’

			‘Wie Kiki waarschijnlijk heeft vermoord. Haar ex!’

			‘Haar ex?’

			‘Ja, een jongen waarmee ze ooit op Vlieland heeft gezoend.’

			‘Oh my god. Dat krijg je ervan als je met de halve wereld ligt te wippen.’

			Kiki en die jongen werden in één adem veroordeeld. Ik kon het niet aanhoren en heb het avondeten overgeslagen.

			Ik sla de bocht om. Aan de kapstokhaakjes hangen tientallen jassen als bewegingloze geesten. Eronder staan schoenen en laarzen, besmeurd met modder van Vlieland. Ga terug, Anneke, zeg ik tegen mezelf, ga naar bed. Laat het los. Maar het is alsof mijn voeten een eigen wil hebben. En dat ik niet…

			Abrupt blijf ik stilstaan. Ik weet niet zo goed waarom. Het is alsof mijn onderbewuste aan de noodrem heeft getrokken. Een beetje ongemakkelijk kijk ik om me heen. Een slaapkamerdeur, jassen, een paar gympen, groene regenlaarzen die onder de modder, grassprieten en blaadjes zitten. Ik knipper met mijn ogen en kijk nog eens goed. Groene regenlaarzen met modder, grassprieten en… paarse bloemblaadjes!

			Het is alsof ik uit deze wereld stap en twee dagen terug in de tijd ga. Ineens sta ik weer bij de vogelkijkhut in de duinen, te luisteren naar het verhaal van die meneer van Staatsbosbeheer. Enthousiast vertelde hij dat op dat veldje het zeer zeldzame moeraskartelblad groeide. We moesten de bloemen bestuderen. En dat heb ik gedaan. Zo goed zelfs dat ik honderd procent zeker weet dat de paarse bloemblaadjes op deze laarzen de paarse bloemblaadjes van het moeraskartelblad zijn.

			Zou iemand uit mijn ochtendgroep niet goed hebben opgelet en dwars door het moeraskartelblad zijn gelopen? Een stemmetje in mijn hoofd zegt: Loop door. Wat kan het jou schelen dat iemand die zeldzame planten heeft platgetrapt? Maar er klopt iets niet. Het zoemt in mijn gedachten, als een vlieg die naar buiten wil. Ik loop naar de laarzen en lees de naam die er aan de binnenkant met zwarte stift in staat geschreven.

			Plotseling krijg ik geen adem meer. Dit zijn niet de laarzen van iemand uit de ochtendgroep, dit zijn de laarzen van iemand die in de middaggroep zou zitten. Maar de middaggroep werd gecanceld door de dood van Kiki. Die bloemblaadjes kunnen dus helemaal niet op deze laarzen zitten, tenzij…

			Gekraak. Een koude tochtvlaag langs mijn nek. Razendsnel draai ik me om. In een fractie van een seconde besef ik dat ik beter had kunnen vluchten. Een zwarte schaduw springt op me af. Ik voel iets hards tegen mijn hoofd aankomen, een stekende pijn. En dan wordt alles zwart.





02.10 uur


			Hoofdcommissaris Pieter Vos





			De nacht drukt zwaar op me. Ik kan de slaap maar niet vatten. Stille getuigen zijn de rode cijfers van mijn wekkerradio: 02.10 staat er op het display. Zuchtend draai ik me op mijn rechterzij. Het voelt alsof ik eindexamen heb gedaan, maar nog niet weet of ik ben geslaagd. En ik heb geen idee waar dat gevoel vandaan komt. Ik zou God op mijn blote knieën moeten danken dat we binnen twee dagen een verdachte hebben gearresteerd voor de moord op dat arme meisje. Dat is echt uitzonderlijk snel. Een mooiere afsluiter voor mijn pensioen is niet denkbaar. Maar waar komt die onrust dan vandaan?

			De cijfers verspringen naar 02.11. Ik ga rechtop zitten en zwaai mijn benen over de rand van het bed. Misschien kan ik beneden de krant gaan lezen. Of een beker warme melk klaarmaken. Ik schiet mijn pantoffels aan en loop naar de keuken. Het waakvlammetje van de geiser is lichtgevend blauw in het donker. Ik knip het lampje boven de keukentafel aan en ga zitten. Het gebrom van de koelkast hapert een paar keer, alsof het apparaat zijn adem inhoudt.

			Als mijn vrouw nog had geleefd, dan was ik naast haar in bed blijven liggen. Dan had ik mijn neus in haar haren gestoken en haar geur opgesnoven. God, wat mis ik haar. Mijn handen pakken het zwarte notitieboekje dat voor me op tafel ligt. Ik laat de volgeschreven bladzijdes langs mijn vingers ritselen. Twee dagen werk staan hierin. Mijn ogen schieten langs de aantekeningen. De vondst van Kiki in de duinen, de gesprekken met leerlingen, het knullige onderzoek van Benny – mijn hemel, wat moet die jongen nog veel leren – het verhoor van Sjoerd Kiemstra, het gesprekje met zijn vriendin Sara, de afrondende…

			Jezus. Het zuur brandt opeens achter in mijn keel. Stond het daar nou echt, of niet? Snel blader ik terug. Mijn vingers trillen als ik de aantekeningen van het gesprek met Sara opnieuw lees: ‘We vierden mijn verjaardag in De Oude Stoep… Sjoerd had me Havaianas-slippers gegeven, van die goudkleurige, die wilde ik graag hebben…’

			Ik scan een paar zinnen verder. Waar stond het nou? Waar heb ik het gezien? En opeens is het daar weer. Een klein, bijna onleesbaar krabbeltje. Ik heb er tijdens het gesprek met Sara geen aandacht aan geschonken. Het is überhaupt een wonder dat ik het heb genoteerd.

			‘Thuis. We lagen te slapen…’

			Dat zei Sara toen ik vroeg waar zij in de nacht van Kiki’s dood was.

			We…

			Ik heb er niks achter gezocht, gedacht dat ze haar vader bedoelde, die ook thuis was.

			Controleer altijd de feiten. Dat zou ik tegen Benny hebben gezegd. Maar waarom heb ik dat dan zelf niet gedaan? Ze is zestien. En meisjes van zestien doen wel meer dan alleen zoenen met hun vriendjes. Dus kan ‘we’ ook een geheel andere betekenis hebben. Een betekenis die alles zou veranderen. Waarom ben ik zo stom geweest?

			Maar dan had Sjoerd toch gewoon kunnen zeggen dat hij bij Sara heeft geslapen?

			Nee, domkop, snap je het dan nog niet? Zijn meisje zou anders gedonder met haar vader hebben gekregen. Dat kind is net zestien geworden. Waarschijnlijk is Sjoerd direct na zijn bezoekje aan De Vliehorst naar Sara’s huis gelopen. Zij heeft hem stiekem binnengelaten.

			Dit is een alibi dat Sjoerd zou vrijspreken van elke vorm van verdenking van de moord op Kiki! Het zuur komt weer achter in mijn keel omhoog. Ik slik. Het hoeft niet zo te zijn, denk ik. ‘We’ kan nog steeds Sara en haar vader zijn geweest.

			Maar ik voel aan mijn intuïtie dat ik mezelf voor de gek hou.





02.23 uur


			Anneke





			Pijn. Alles in mijn hoofd doet pijn. Ik kan de pijn zelfs zien; witte flitsen schieten voor mijn oogleden langs, net alsof het bliksemt in mijn hersenen. Waarom heb ik zo’n pijn? Mijn gedachten zijn zo warrig. Er strijkt iets warms langs mijn gezicht. Het kietelt. Maar dan knijpt het ‘iets’ in mijn wangen, en schudt mijn hoofd heen en weer. Nog meer pijn. Hij rolt van voor naar achteren in mijn schedel. Ik wil me verstoppen voor de pijn, wegrennen.

			‘Ik weet dat je bij kennis bent,’ hoor ik een stem ergens in de verte zeggen.

			Stilte. Zei iemand echt iets tegen me? Of ben ik gek aan het worden? De pijn begint rondjes in mijn hoofd te draaien. Ik voel dat ik meegezogen word.

			En dan is het ‘iets’ terug. Het pakt mijn gezicht weer beet, trekt me uit de draaikolk van pijn.

			‘Doe je ogen open, Anneke. Nu!’

			Anneke, ja, zo heet ik. Heel langzaam vult mijn hoofd zich met andere herinneringen. Vlieland. Het schoolreisje. Kiki. O nee, Kiki! Het besef dat ze dood is snijdt weer als een mes door me heen. Een verlaten, schemerige gang doemt in mijn gedachten op. Waarom loop ik daar? O ja, ik kon niet slapen. Ik zie mezelf een paar groene regenlaarzen vastpakken. In de binnenkant staat een naam geschreven.

			O mijn god.

			Mijn ogen schieten open. Een fel licht brandt op mijn netvlies. In een reflex wil ik met mijn handen mijn ogen afschermen, maar dat lukt niet. Mijn armen zitten vastgebonden aan de stoelleuning waarop ik zit.

			O MIJN GOD!

			Een zwarte schaduw verschijnt in het licht, als een schim die uit de mist opdoemt. Dit gebeurt niet echt, denk ik. Dit moet een droom zijn. Ik word zo wakker, en dan lig ik gewoon in mijn bed. De schaduw komt dichterbij. Het felle licht verdwijnt erachter en er komt een gezicht tevoorschijn. Het gezicht van Thomas Rijsterbos.

			Het waren zijn laarzen!

			Ik deins achteruit, en duw mijn rug tegen de stoelleuning.

			‘Het spijt me, Anneke, dat het zo moet lopen,’ zegt hij. ‘Heb je veel pijn?’

			Het lukt me niet om te antwoorden, zo bang ben ik.

			‘Ik had het ook liever anders gewild,’ praat hij verder. ‘Maar je ging maar door. Ik moest wel ingrijpen, begrijp je dat?’

			Er komt een gek geluidje uit mijn keel.

			Rijsterbos buigt zich naar me toe. Zijn hoofd is op slechts een paar centimeter afstand van mijn gezicht. Zijn oogwit is bijna roze van de gesprongen adertjes, en er komt een zure alcoholwalm uit zijn mond.

			‘Het spijt me,’ zegt hij nogmaals.

			Al mijn spieren beginnen te trillen en mijn maag verandert in een keiharde bal.

			‘H-help,’ roep ik schor.

			Hij glimlacht. ‘Het heeft geen zin.’

			Beverig haal ik adem en ik schreeuw zo hard als ik kan: ‘Help! Help! O, alsjeblieft, help me!’

			‘Niemand hoort je hier,’ zegt hij, nog steeds glimlachend. ‘Ik heb je opgesloten in het schoonmaakhok tegenover mijn slaapkamer. Rob de Vries heeft zoveel gedronken dat hij in coma ligt. En de andere slaapkamers zijn te ver weg van hier.’

			‘A-alstublieft,’ hijg ik. ‘L-laat me gaan.’

			‘Het spijt me, Anneke. Je weet te veel. Ik heb een gezin waaraan ik moet denken. Mijn jongens moeten met hun vader opgroeien. Weet je hoe oud ze zijn?’

			‘N-nee.’

			‘Vier en zeven. Ze adoreren me. Ik ben de belangrijkste persoon in hun leven, en vice versa. Ik heb gewoon geen andere keus. Zie het als een goed doel waarvoor je gaat sterven.’

			Sterven? Ik voel een golf braaksel omhoogkomen.

			‘Nee! A-alstublieft, nee! Ik wil niet d-dood.’

			‘Het doet geen pijn, dat beloof ik,’ zegt hij vriendelijk, alsof hij me een enorme gunst verleent.

			‘I-ik zal niks zeggen. Echt niet,’ smeek ik. ‘Laat me gaan, alstublieft.’

			Rijsterbos trekt een wenkbrauw op. Ik geloof er niks van, zegt zijn blik.

			‘Anneke toch, je bent een slim meisje. Denk je echt dat ik daar intrap? Ik had je wel iets hoger ingeschat.’ Hij zucht en kijkt op zijn horloge. ‘Dit heeft lang genoeg geduurd. Ik heb niet de hele nacht de tijd.’

			Hij draait zich om. Ik hoor hem mompelen: ‘Eens kijken, wat kan ik gebruiken?’

			Als verlamd staar ik naar zijn rug. Hij gaat me vermoorden! Ik ga dood!

			Rijsterbos rommelt tussen de schoonmaakspullen in het hok. Zijn hoofd is verdwenen achter een stellingkast. Hij let niet op mij. Het is alsof ik wakker schrik. Dit is mijn kans! Met alle kracht die ik in me heb, trek ik aan mijn armen. Het touw snijdt diep in mijn polsen. Er loopt iets warms langs de vingers van mijn rechterhand. Bloed. Tranen springen in mijn ogen, maar ik mag niet opgeven. Het is nu of nooit. Ik zet me weer schrap en ga met mijn volle gewicht aan mijn armen hangen. De pijn brandt door mijn vel heen. Maar het touw geeft geen millimeter mee.

			Ik laat mijn hoofd hangen. Tranen druppen langs mijn neus, en vallen op de grond. Voor mijn ogen flitsen beelden; van vroeger toen ik nog klein was, van mijn ouders. Ze waren zo trots toen ik vorig jaar mee mocht doen met de Natuurkunde Olympiade.

			Ik wil niet dood.

			Opeens voel ik een enorme rust over me heen komen, alsof ik buiten mezelf treed. De chaos sijpelt weg uit mijn hoofd, mijn angst verdwijnt naar de achtergrond. Heel langzaam komt er een idee omhoog.

			Je moet tijd rekken.

			Ja, dat is het! Ik moet tijd rekken, hem vragen stellen. Zolang hij praat, leef ik nog. Er moet een keer iemand langs dit schoonmaakhok lopen. En dan roep ik weer om hulp.

			‘W-waarom is Kiki dood?’ vraag ik met een schorre stem.

			Rijsterbos komt achter de stellingkast vandaan. ‘Wat? Kiki? Wat is er met Kiki?’ Hij klinkt geïrriteerd.

			‘W-waarom is Kiki dood?’ herhaal ik mijn vraag.

			Een waas van woede trekt over zijn gezicht. ‘Maakt dat wat uit?’

			Ik haal mijn schouders op.

			‘Kiki is te ver gegaan,’ snauwt hij. ‘Het is haar eigen schuld dat ze nu dood is.’

			‘Wat is er dan g-gebeurd?’

			Hij fronst, en de blik in zijn ogen wordt iets zachter. ‘Wil je dat echt weten?’

			‘J-ja.’

			Toe dan, smeek ik hem in gedachten, vertel het me. Vertel me alles.

			Maar dan schiet de woede weer terug in zijn gezicht. ‘Dat ga ik jou echt niet aan je neus hangen. Vraag het zelf maar aan Kiki als je straks bij haar bent.’





02.46 uur


			Thomas Rijsterbos





			Annekes neusvleugels trillen in het snelle ritme van iemand die hyperventileert. Ze is bang. Doodsbang. Ik kan haar angst zelfs ruiken, zurig, als oude haring. Ergens voel ik medelijden. Waarom is ze niet gewoon gaan slapen, net zoals de rest?

			Godzijdank ben ik Anneke vannacht in de gaten blijven houden. Noem het een haarscherp onderbuikgevoel. Noem het geluk. Wat het ook was, het heeft in ieder geval mijn hachje gered. Om een uur of twaalf kwam Anneke uit de slaapzaal gelopen met dat idiote boek onder haar arm waarmee ze al de hele excursie rondsjokt. Ze lijkt er wel mee getrouwd. Ik ben haar op een veilige afstand gevolgd. Eerst ging ze in de eetzaal zitten lezen. Na een halfuurtje stond ze weer op. Ze begon door De Vliehorst te lopen. Doelloos, zo leek het. En toen bleef ze ineens voor mijn slaapkamer staan. Loop door, dacht ik. Loop door! Maar ze liep recht op mijn laarzen af, als een hond naar een kluif.

			Het begon te suizen in mijn hoofd en mijn handen werden klam. Wat moest Anneke in vredesnaam met mijn laarzen? Ik begreep het niet. En toen keek ze in mijn rechterlaars, precies op de plek waar mijn naam staat. Er veranderde iets in haar houding. Haar schouders kromden zich, haar hoofd schoot zenuwachtig van links naar rechts. Het was alsof ik opeens Annekes gedachten kon lezen: ze wist dat ik Kiki had gedood! Vraag me niet waarom, maar ze wist het!

			Een paar seconden lang stond ik als verlamd naar haar rug te staren. Dit is het dan, dacht ik. Hier houdt het op. Ze loopt regelrecht naar Rob, Harriet of Ella en die bellen dan de politie. Voor mijn ogen zag ik de koppies van Mats en Jesse, hun tranen als ze zouden horen dat ik iets heel ergs had gedaan. Ik kon hun pijn bijna voelen. En toen kwam mijn vechtlust weer omhoog. Nee, het was nog niet voorbij. Ik kon nog steeds ingrijpen. Maar dan moest ik het wel snel en geruisloos doen. Een klap van achteren op haar hoofd. Ze zou het niet eens merken. En nog belangrijker: niemand op De Vliehorst zou iets horen.

			Maar nu. Nu zit ze voor me met grote, bange ogen, als een hert dat per ongeluk op de snelweg is beland en in de koplampen van een aanstormende vrachtwagen staart. Gevoelsmatig ligt het bij Anneke wel iets anders dan bij Kiki. Kiki verdiende het om dood te gaan. Anneke heeft mij technisch gezien niks misdaan. Sterker nog, ik mag Anneke wel. Ze is een van de beste leerlingen uit 5 atheneum. Haar laatste opstel over de economische crisis in Griekenland was werkelijk uitzonderlijk goed.

			Was ik maar nooit iets met Kiki begonnen.

			Vanaf het moment waarop Kiki bij me in de klas kwam, nu twee jaar geleden, heb ik haar niet uit mijn hoofd kunnen zetten. Dat prachtige lichaam van haar, die volle lippen. Ze was een meisje in een vrouwenlichaam. Een Lolita. Ik heb over haar gefantaseerd, gedroomd, maar meer kon ik mezelf natuurlijk niet toestaan. In de klas was ik zelfs extra streng voor haar. Het was een houding, een vlucht. Kiki mocht koste wat het kost niet achter mijn gevoelens komen. Ik denk dat elke leraar wel een keer in zijn carrière een zwak voor een leerling ontwikkelt. De meesten waarschijnlijk meer dan eens. Leerkrachten zijn ook maar mensen. De kunst is om niets met dat soort gevoelens te doen.

			Had ik dat ook maar gedaan.

			Het zal een halfjaar geleden zijn geweest toen Kiki na de les opeens naar me toe kwam. Ik deed net alsof ik druk bezig was, maar vanuit mijn ooghoeken zag ik haar borsten bij elke ademhaling bewegen onder haar strakke truitje.

			‘Wat is er?’ vroeg ik zo neutraal mogelijk.

			Een paar seconden bleef het stil. En toen zei ze met die hese, ietwat zware stem van haar: ‘Kunt u me misschien na school bijles geven? Ik wil graag van die fucking onvoldoende voor Nederlands af.’

			Ze kwam nog wat dichter bij me staan. ‘Weet u.’ Er viel een stilte. ‘Weet u, ik zou er alles voor overhebben.’

			Alles.

			Ik had natuurlijk nee moeten zeggen. Ik had haar met een grapje moeten wegsturen. Maar dat deed ik niet. Ik maakte mezelf wijs dat het heel moedig van haar was dat ze naar mij toe was gekomen voor hulp. En dat ik haar echt wilde helpen. Van de schoolleiding mogen leerkrachten na schooltijd geen gebruikmaken van schoolfaciliteiten voor privédoeleinden, waar bijles ook onder valt. Lucky me. Dus heb ik een afspraak met Kiki gemaakt. Bij mij thuis. Op een middag waarop mijn vrouw de stad in was en Mats en Jesse op de naschoolse opvang zaten.

			Ik herinner me elk detail van die middag nog. De kleren die Kiki droeg, de oorbellen die ze in had, de zoete geur die om haar heen hing. We hebben eerst een halfuur tekst verklaren geoefend. Terwijl Kiki zat te zwoegen, kon ik haar heimelijk bekijken. Ze was zo onwaarschijnlijk mooi zoals ze daar aan onze keukentafel zat, met haar lange blonde haren als een voile voor haar gezicht.

			Na een halfuur laste ik een pauze in. Een glas water wilde ze, dus ging ik dat voor haar halen. Ik had niet door dat ze achter me kwam staan. Toen ik me omdraaide van het aanrecht, botsten we tegen elkaar aan. Ik weet niet meer wie van ons begon met zoenen. Maar we waren niet meer te houden, als champagne die uit de fles spuit nadat de kurk eraf is gesprongen.

			We zijn naar mijn slaapkamer gelopen, half zoenend, half struikelend over de traptreden. Mijn god, wat had ze een heerlijk lichaam. En ze was schaamteloos, zo anders dan mijn vrouw. Annabel en ik zijn al zeker een jaar niet meer intiem met elkaar geweest. Haar sombere buien verstikken elke vorm van passie. Ik had me in mijn lot geschikt, me aangepast aan de situatie, net als een plant die te weinig water krijgt om te groeien, maar te veel om te sterven.

			Met Kiki bloeide ik weer op. Ik zoog haar sprankelende persoonlijkheid op, haar energie, haar jeugd. Ik voelde me weer twintig. Ergens in mijn achterhoofd wist ik wel dat ik me te veel liet meeslepen, dat ik met vuur speelde. Maar Kiki was verslavend. Het gevoel dat ik weer leefde was verslavend. We zagen elkaar na die eerste middag zeker twee keer per week.

			En toen was het opeens voorbij. Twee weken geleden vertelde Kiki me doodleuk dat ze me niet meer wilde zien na schooltijd. Ze had andere prioriteiten, zo verwoordde ze het. En ze vond dat we op lichamelijk gebied geen klik hadden. Als een vieze heroïnejunk werd ik de grond ingetrapt. Maar dat was nog niet het ergste. Ze zei ook dat ze alles aan mijn vrouw ging vertellen. De blik in haar ogen was ijskoud. Het deed haar helemaal niks. Niks! Hoe kon ze. Het zou de genadeklap voor mijn huwelijk zijn, het einde van mijn gezinsleven met Jesse en Mats. Het was alsof ik voor het eerst de ware Kiki zag. Een serpent in een bloedmooi lichaam. Een heks. Een duivelin.

			Ik raakte in paniek. Het was alsof er een touw om mijn nek zat en ik niet meer kon ademhalen. Ik heb Kiki gesmeekt of ze het alsjeblieft niet aan mijn vrouw wilde vertellen. Alles had ik ervoor over. Wat ze maar wilde. Als een professionele actrice met een perfect gevoel voor timing liet ze me een paar seconden wachten. In die paar seconden zag ik mijn leven instorten. En toen trok Kiki de strop om mijn nek nog strakker aan. Ze wilde haar mond houden, zei ze, op één voorwaarde: dat ik haar de dag daarop 400 euro zou geven. Ik heb betaald, wat kon ik anders?

			Een week bleef het rustig. Ik durfde weer adem te halen, geloofde weer in een goede afloop. Totdat ik vorige week een sms’je van Kiki kreeg. Ze wilde meer geld hebben. 5.000 euro dit keer. Ik moest het meenemen naar Vlieland. Toen begreep ik dat ik nooit meer van Kiki af zou komen, dat ik de stomste fout van mijn leven had begaan. Ik was Kiki’s marionet geworden, en ze kon net zo hard aan de touwtjes trekken als ze zelf wilde.

			Ik ben naar de bank gegaan en heb 5.000 euro van mijn spaarrekening opgenomen. Dat geld was bedoeld voor de studies van Jesse en Mats. Al jaren spaar ik voor mijn jongens. En nu moest ik bijna alles in een klap opnemen. Weg spaarcenten. Weg toekomst. Godzijdank regel ik thuis de financiën, dus de kans was klein dat mijn vrouw er ooit achter zou komen.

			Op de boot naar Vlieland kreeg ik weer een sms’je van Kiki. Ze wilde het geld die avond al hebben. Of ik het om twee uur ’s nachts in een gesloten envelop aan haar wilde geven. Ze zou bij de ingang van De Vliehorst staan. Ik raakte in paniek. Stel je voor dat iemand ons daar zou zien! Een leerling. Of nog erger, een leerkracht! Dan kon ik het wel schudden. Op Google Maps ben ik gaan zoeken naar een andere locatie. Heel Vlieland heb ik van bovenaf bekeken. Totdat ik op de satellietfoto een klein gebouwtje in de duinen vond. Ver weg van alles en iedereen. De vogelkijkhut Dodemansbol. Het was de perfecte locatie. Ik heb Kiki een sms gestuurd of we alsjeblieft bij de vogelkijkhut konden afspreken. Eerst wilde ze niet, de trut. Pas toen ik sms’te dat zij waarschijnlijk van school geschorst zou worden als iemand ons zou zien, stemde ze in. Godzijdank.

			Die nacht heb ik gewacht totdat het rustig was op De Vliehorst. Eerst kwamen de leerlingen een voor een terug uit het dorp, daarna kwam een volledig bezopen Rob onze slaapkamer binnengestrompeld. Ik had hem buiten wel gezien met Ella. Hij probeerde haar te zoenen en haar borsten te betasten. Maar daar was ze duidelijk niet van gediend. Ze heeft hem geslagen en gekrabt, totdat hij eindelijk ophield. Als ik zelf niet zo in de problemen had gezeten, dan had ik erom kunnen lachen. Domme Rob. Dit incident kan hem zijn carrière kosten. Het is te hopen voor hem dat Ella haar mond houdt.

			Toen iedereen sliep, ben ik naar buiten geslopen. Rob was gelukkig knock-out van de drank. Het was nog wel een heel gedoe om aan mijn fietssleuteltje te komen. Mijn eigen sleuteltje zat in de broekzak van mijn spijkerbroek, maar die kon ik niet vinden in het donker. En ik kon natuurlijk geen licht aandoen, anders werd Rob wakker. Gelukkig lag de grote envelop met reservesleuteltjes op het bureau. Na een paar minuten zoeken dacht ik dat ik mijn sleuteltje met het juiste nummer had gevonden. Buiten bleek dat niet zo te zijn. Ik had geen zin meer om terug te gaan. Dan maar met een fiets van iemand anders naar de duinen. En wat maakte het uit? Over een uur zou die fiets toch weer op z’n plek staan. Tenminste, dat dacht ik toen nog…

			Van de fietsrit door de duinen kan ik me weinig herinneren. Ik weet alleen nog dat ik tegen een stormachtige wind moest opboksen, die keihard in mijn gezicht blies en me de adem benam. Pas bij de vogelkijkhut komen mijn herinneringen weer haarscherp terug. Ik was te laat. Kiki was er al. Ze stond met haar rug naar me toe. Door de bulderende wind hoorde ze me niet. Aan haar houding kon ik zien dat ze geïrriteerd was, waarschijnlijk omdat ik een paar minuten te laat was. Ik denk dat dat het moment was dat er iets in mij knapte.

			Er kwam een vreemd soort rust over me heen. Alle ruis viel weg in mijn hoofd. Er bleef maar één gedachte over: Zonder Kiki zijn al mijn problemen opgelost. Ik voelde hoe mijn spieren zich spanden en hoe mijn ademhaling versnelde. Zonder Kiki zijn al mijn problemen opgelost. Mijn benen bewogen als vanzelf en mijn handen deden iets wat ik nooit voor mogelijk had gehouden: zich om Kiki’s nek sluiten. Ik was een toeschouwer die keek hoe Kiki vocht voor haar leven. En verloor. Binnen een paar minuten was het voorbij.

			Ik kijk naar Anneke. Dezelfde gedachte als bij Kiki komt omhoog: Zonder Anneke zijn al mijn problemen opgelost. Opeens zie ik niet meer het meisje uit de klas voor me. Ik zie alleen nog een obstakel dat tussen mij en mijn jongens staat. Helaas, maar hier gaat het voor Anneke eindigen.





02.52 uur


			Hoofdcommissaris Pieter Vos





			De Vliehorst is een donkere bunker. Nergens brandt licht. Ik bel aan. Het gerinkel klinkt als de sirene op de eerste maandag van de maand: oorverdovend. Ik wacht een minuut. Er komt niemand.

			Natuurlijk komt er niemand, het is tien voor drie ’s nachts.

			Ik veeg de regendruppels van mijn gezicht. Verdikkeme, wat doe ik hier eigenlijk? Ik lijk wel gek om in mijn pyjama, waarover ik snel een regenjas heb aangetrokken, hiernaartoe te komen. Maar een onderbuikgevoel zei me dat ik geen tijd te verliezen had.

			En nu? Ik kijk om me heen. Mijn oog valt op een grote steen die in het gras ligt. Als de berg niet naar Mozes komt, dan moet Mozes de berg maar zelf gaan halen.

			Met grote passen loop ik naar het grasveld.





02.53 uur


			Anneke





			Opeens verandert er iets in Rijsterbos’ blik. Zijn pupillen worden kleiner, het bruin van zijn iris wordt bijna zwart. Zijn ogen flitsen hongerig over me heen.

			Dit is de blik van een moordenaar. Van Kiki’s moordenaar.

			Angst bijt zich in mijn lichaam vast. Ik begin te rillen, alsof ik het ineens heel koud heb.

			‘Neeeeeee!’ roep ik zo hard dat mijn stembanden bijna scheuren.

			‘Sssst,’ zegt Rijsterbos glimlachend. Hij loopt naar me toe, heel rustig.

			‘Je hoeft niet bang te zijn.’ Met een hand pakt hij mijn achterhoofd vast.

			‘Nee! nee! nee!’ Ik probeer mijn hoofd los te rukken, maar het lijkt wel alsof ik in een bankschroef zit.

			Rijsterbos’ vingers strelen door mijn haar. ‘Je voelt er bijna niets van,’ zegt hij sussend. ‘En weet je, Anneke. Echt gelukkig was je niet op school. Het is beter zo. Voor iedereen.’

			‘Alstublieft,’ hijg ik. ‘Alstublieft.’

			Hij legt zijn andere hand over mijn mond en neusgaten. Mijn mond gaat paniekerig open om te ademen, maar het lukt niet. Rijsterbos duwt zijn hand nog harder op mijn gezicht. Mijn tong plakt tegen zijn huid.

			‘Ik zorg ervoor dat je een mooie herdenkingsdienst op school krijgt,’ zegt Rijsterbos. ‘Dat beloof ik je.’

			Wanhopig ruk ik aan het touw van mijn armen. God, laat me alstublieft niet doodgaan.

			‘Meisje toch,’ zegt hij bijna liefkozend. ‘Het gaat sneller als je meewerkt.’

			Alles in mijn lichaam vecht om zuurstof. Ik voel overal pijn. Verschrikkelijke pijn, scherp als prikkeldraad.

			‘Goed zo,’ hoor ik hem mompelen. ‘Geef je er maar aan over.’

			Mijn spieren beginnen ongecontroleerd te schokken. Mijn lichaam doet nog een wanhopige poging, een laatste stuiptrekking, om aan zuurstof te komen. Om van die afgrijselijke pijn af te komen.

			Een raar geluid.

			Ben ik dat?

			En dan is de pijn ineens weg.





02.56 uur


			Tony





			Een schel gerinkel. Ik schiet rechtovereind. Gedesoriënteerd tuur ik in het pikkedonker. Waar ben ik? Mijn hart bonst in mijn keel en ik heb een droge mond. Dan weet ik het opeens weer. Ik lig in een stapelbed. Op Vlieland. Op De Vliehorst. Maar waar kwam dat geluid dan vandaan? Het klonk alsof er een glas kapot viel. Ik luister ingespannen, maar het is nu weer doodstil. Ik hoor helemaal niks, behalve de rustige ademhaling van Floris.

			Mooi is dat. Nu ben ik klaarwakker, net alsof ik een lijntje coke heb gesnoven. Ik zwaai mijn benen over de rand van het stapelbed. Er zijn twee opties. Of ik ga buiten een peuk roken, of ik jat een paar blikjes bier uit de koelkast van de leiding. Of je doet allebei.

			Achterstevoren ga ik het trapje van het stapelbed af. Ik lijk wel een opa met reuma, zo stijf voelen mijn poten aan. Op de tast zoek ik mijn trainingspak en gympen. Snel trek ik alles aan. Ik voel in de zak van mijn jasje. Peuken, check. Mobiel, check.

			Ik glip de gang op. Wat een topexcursie is dit. Ik heb meer flappen verdiend dan dat ik na een week werken van mijn pa krijg. Lotte heeft me het geld vanmiddag gegeven. Die trut was woest, ik zag het aan haar ogen. Ze probeerde me nog op andere ideeën te brengen door op mijn gevoel te spelen. Ze had die portemonnee gejat omdat ze het geld zo hard nodig had, ze wilde er kleren voor kopen, en dat was zo belangrijk, want anders hoorde ze er niet bij, blabla. Ik snap het wel. Lotte ziet er altijd uit als een lompe boerin. Maar dan had ze maar wat beter uit haar doppen moeten kijken toen ze Floris’ portemonnee jatte. Regel nummer een als je dingen steelt: zorg dat niemand je ziet. En laat Tony het nou toevallig gezien hebben. Pech voor Lotte. Goed voor mij.

			En daarbij, medelijden hoef ik niet met Lotte te hebben, want ze is zelf ook een kreng. Toen ik woensdagnacht van De Oude Stoep terugkwam bij De Vliehorst, hoorde ik haar toevallig buiten met haar pa bellen. Ze was compleet over de zeik. Man, ik dacht dat ze erin zou stikken, zo hard huilde ze. Natuurlijk heb ik even geluisterd waar het gesprek over ging. Het had iets te maken met een musical. En dat Kiki een rol niet meer mocht hebben. Als ik het goed begreep, wilde Lotte dat haar pa Kiki uit de musicalgroep zette. Ja, voor Tony blijft niks geheim.

			Nu moet ik er alleen nog voor zorgen dat Milan dokt. Hij had me voor zes uur vanmiddag het geld moeten geven. Maar ik heb nog geen cent gezien. Hij zou me toch niet een tweede keer willen naaien? Misschien moet ik Milan er morgen even aan herinneren dat het menens is. Hij moet begrijpen dat er met mij niet te spotten valt.

			Ik sla rechts af, in de richting van de buitendeur en de eetzaal. Hoeveel biertjes kan ik uit die koelkast pakken zonder dat… Hé, wacht eens even, ligt daar wat, iets verderop in de gang? Ik knijp mijn ogen tot spleetjes.

			Het is rechthoekig en niet al te groot. Maar het is te donker om te zien wat het precies is.

			Nieuwsgierig loop ik verder. Misschien is het een tas. Of een laptop. Een laptop zou ik kunnen verkopen. Met een beetje mazzel krijg ik daar 150 euro voor. Het is bijna een teleurstelling als ik zie dat het een boek is. Ik buk en pak het op. Het Heelal, van Stephen Hawking. Was dat niet het boek over die neutrinodingen dat Anneke aan het lezen was? Maar waarom ligt het hier? Ik kijk om me heen, alsof ik verwacht dat Anneke ergens staat. Maar de gang is verlaten. Ik haal mijn schouders op en stop het boek achter de band van mijn trainingsbroek. Anneke krijgt het morgen wel van me terug.

			Ik wil weer verder lopen, als ik plotseling iets vreemds zie. Een streepje licht onder een deur waarop met plakletters staat: schoonmaakhok. Zou iemand zijn vergeten het licht daar uit te doen? Maar dan hoor ik ook iets. Een vreemd, rochelend geluidje, alsof iemand gorgelt met water. Bingo! Er zijn mensen in het schoonmaakhok, zeker weten! Misschien zijn ze wel stiekem aan het wippen. Het idee groeit in mijn hoofd. Ik zie beelden van Rob de Vries die Ella Bruins van achteren neemt. Ik heb hem wel zien loeren naar haar. Ik begin te glimlachen. Wat een geluk dat ik hier toevallig langsliep, wat een gouden kans. Waar stiekem gewipt wordt, is geld te verdienen. Zwijggeld.

			Ik vis mijn mobiel uit mijn zak, hou ’m naar voren gericht, en zet de camera alvast aan.

			‘Take one,’ mompel ik, en ik trek de deur open.





02.59 uur


			Anneke





			Sterren. Overal om me heen zijn sterren. Ik kan ze bijna aanraken, zo dichtbij zijn ze. Het donker om me heen is zacht als fluweel. Het voelt alsof ik eindelijk thuis ben. Hier hoor ik. Ergens, heel ver weg, herinner ik me nog flarden van een verschrikkelijke pijn. Ik kon niet meer ademhalen…

			Sssst, sus ik mezelf, niet aan denken, het doet er niet meer toe.

			Het zwart trekt aan me, neemt me mee. Herinneringen vallen uit mijn hoofd, als boeken uit een boekenkast. Straks weet ik niks meer. Dat is een opluchting. De stroom wordt sterker. Ik ga sneller en sneller. De sterren bewegen met me mee.

			Uiteindelijk hebben we allemaal dezelfde bestemming.

			En dan snerpt er opeens een harde stem door het zwart.

			‘Anneke!’

			Het heelal breekt open. De sterren lossen op. Ik begin te vallen. Wanhopig probeer ik me ergens aan vast te klampen. Ik wil hier niet weg! Ik wil hier blijven!

			Een harde klap.

			Ik hap naar adem.





03.04 uur


			Tony





			De afgelopen paar minuten waren de vreemdste van mijn leven tot nu toe. Ik deed dus die deur van het schoonmaakhok open, en wat ik toen zag. Man, ik sta nog steeds te shaken op mijn benen. De film Saw is er niks bij.

			Thomas Rijsterbos stond over Anneke heen gebogen. Eerst begreep ik het niet. Hadden Rijsterbos en Anneke iets? De rillingen liepen over mijn rug, zo smerig vond ik dat idee. Maar toen zag ik dingen die niet klopten. Annekes lichaam hing vreemd slap. En het leek wel alsof haar armen achter haar rug waren vastgebonden.

			What the fuck?

			Rijsterbos liet Anneke los. Als een lappenpop klapte haar bovenlichaam voorover.

			‘Zo, Tony,’ zei hij glimlachend. ‘Het lijkt me beter als je mij dat mobieltje geeft.’ Hij kwam naar me toe gelopen.

			Ik bleef daar maar staan, als een zoutzak. Het leek wel alsof er kortsluiting in mijn hersenen was. Hij had mij ook kunnen vermoorden.

			En toen dook Vos opeens naast me op, in een pyjama en een regenjas. Droomde ik? Of gebeurde dit echt? Vos sprong naar voren en hoekte Rijsterbos vol in zijn gezicht. Knock-out ging-ie.

			‘Ga naast hem zitten en hou hem in de gaten,’ beet Vos me toe, terwijl hij naar Anneke snelde. En daar zit ik nu.

			Ik durf Rijsterbos niet aan te raken. Ik kan alleen maar kijken. Kijken hoe hij met een bloedneus op de grond ligt. En hoe Vos als een dolle op de borstkas van Anneke aan het drukken is.

			Of het veel uitmaakt, weet ik niet. Annekes ogen zijn naar boven gedraaid en er zit schuim op haar lippen. Ik heb wel eens de kop van een dode koe bij een slager zien hangen, dat zag er hetzelfde uit. Mijn maag draait zich om.

			Vos geeft een klap in haar gezicht. ‘Anneke!’ brult hij. ‘Wel godverdomme, Anneke!’

			Snel kijk ik een andere kant op. Ik adem diep in, en weer uit. Lucht stroomt in mijn longen, duwt de golf braaksel terug in mijn slokdarm.

			‘Bel 112!’ blaft Vos ineens.

			Ik staar hem aan. Het lijkt alsof ik dronken ben. Vos’ woorden komen van heel ver weg. Ik doe mijn best om hem te begrijpen.

			‘112?’ vraag ik schor.

			‘Ja, verdomme, 112! Het alarmnummer! Nu!’

			‘Maar… Maar… Maar ze is toch dood?’

			‘Nee, ze leeft nog.’





DINSDAG





10.37 uur


			Anneke





			De zon schijnt door de luxaflex en werpt lange, gestreepte schaduwen op de grond. Het zijn net de tralies van een gevangenis. Om halftwaalf komen mijn ouders me ophalen en mag ik naar huis. Drie dagen heb ik hier gelegen.

			Van de reis naar het vumc herinner ik me slechts flarden. Het geluid van de draaiende rotorbladen, Vos die riep: ‘Hou je taai!’ Op een brancard werd ik in de helikopter getild. En toen vlogen we omhoog, de diepzwarte lucht in. Ik weet nog dat ik er zo wanhopig naar verlangde om de sterren weer te zien. Maar ze waren verborgen achter een dik, zwart wolkendek. De helikopter landde op het dak van het vumc. Met brancard en al werd ik naar buiten getild. Overal waren mensen. Ik keek naar ze, ik zag ze, maar toch voelde ik me eenzamer dan ooit.

			Dingen die ik me nog herinner van de rest van die nacht: mijn ouders die me huilend opwachtten. Een infuus. De koele lakens van een ziekenhuisbed. Een arts die op de rand van mijn bed zat en zei dat ik een paar minuten zonder zuurstof was geweest, maar dat er waarschijnlijk geen blijvende schade was. ‘Je hebt ontzettend veel geluk gehad,’ zei hij. Maar waarom voelt dat dan niet zo?

			Vanochtend werd ik om zeven uur wakker gemaakt door een verpleegster die mijn bloeddruk en temperatuur kwam meten. ‘Straks mag je lekker naar huis,’ zei ze glimlachend. ‘Ben je niet blij?’ Ze klonk als zo’n hostess die meegaat op vakantie. Nee, wilde ik zeggen, ik ben niet blij. Ik heb vreselijke nachtmerries. Paniekaanvallen. Maar de verpleegster liep alweer weg, voordat ik ook maar iets had kunnen zeggen.

			Nynke is bij me op bezoek geweest, als enige uit mijn klas. Ze wilde weten hoe het met me ging. Ik zag in haar ogen dat ze het oprecht meende. De schaamte kroop vanuit mijn tenen omhoog. Dat ik uitgerekend Nynke van de meest vreselijke dingen heb verdacht. Ik heb haar alles opgebiecht. Ze moest huilen toen ik haar over Kiki’s armbandje vertelde.

			‘Ik heb het uit haar toilettas gestolen die avond dat ze met Milan had gezoend,’ zei Nynke. ‘Ik was zo vreselijk boos op haar. En ik wist hoe belangrijk dat gouden armbandje voor haar was. Toevallig had ze het die avond niet omgedaan, omdat het niet mooi bij haar zilveren topje stond.’

			Zoveel geheimen. Het lijkt wel alsof het verblijf op Vlieland één grote leugen was. Nynke vertelde ook nog dat ze had gehoord dat Milan en Kiki samen naar buiten zijn geglipt na het zoenen in De Oude Stoep. Milan dacht dat Kiki hem echt leuk vond. Maar Kiki wilde alleen het geld dat hij haar had beloofd. Toen hij haar weer probeerde te zoenen, heeft ze hem met een tak op zijn hoofd geslagen. Dat verklaart ook de snee op zijn voorhoofd die ik heb gezien. Kiki is daarna weer naar binnen gegaan om Juno te zoeken en toen zijn ze samen naar De Vliehorst teruggelopen. Milan durfde zich daar niet te vertonen en is pas rond een uurtje of drie naar binnen geglipt. Rob de Vries was zo dronken dat hij niet heeft gemerkt dat Milan miste.

			‘Weet je,’ vertrouwde Nynke me toe. ‘Ik wilde dat Kiki hem echt leuk had gevonden. Maar ze heeft alleen met Milan gezoend voor het geld. Voor 75 euro heeft ze me…’ Ze aarzelde even. ‘Heeft ze me keihard laten vallen.’

			Nynke wist me ook te vertellen dat Thomas Rijsterbos alles bekend heeft. Hij schijnt hét gesprek op school te zijn. Bijna niemand kan geloven dat hij Kiki heeft vermoord, en dat hij daarna ook nog eens heeft geprobeerd om mij te vermoorden.

			Na een halfuurtje stond Nynke op. ‘Tot snel, hè? Ik zie je wel weer op school.’

			‘Ja,’ mompelde ik en ik keek snel een andere kant op.

			Ik ga niet meer terug naar deze school. Het is een plek waar ik me nooit thuis heb gevoeld. Waarschijnlijk heeft niemand door dat ik niet meer kom opdagen. Ik wist wel dat ik anders was, maar ik heb het nog nooit zo sterk gevoeld als in de afgelopen dagen.

			Een piepje. Ik pak mijn mobiel van het kastje. Waarschijnlijk is het een sms van mijn moeder. Ik ben zestien en de enige die mij sms’t is mijn moeder. Ik had net zo goed dood kunnen gaan. Op het schermpje van mijn telefoon zie ik dat de sms afkomstig is van een onbekend nummer. Ik open het bericht.

			Yo Anneke, ik heb je boek over die neutrinodingen nog. Zal ik het vanavond tijdens het bezoekuur komen brengen? Tony

			Een paar tellen staar ik naar mijn scherm. Een sms van Tony? Hij heeft op school nog nooit een woord met me gewisseld. Het verwart me. Heel even weet ik niet wat ik moet doen. Dan begin ik te lachen. Het is zeker een week geleden dat ik het geluid van mijn eigen lach heb gehoord.

			Oké, sms ik snel terug, voordat ik me kan bedenken.





Wie is wie?


			Een overzicht van de hoofdpersonen in Klem





De meiden


			Kiki, 17 jaar. Hét populaire meisje van school. Bevriend met Nynke en Juno. Is door haar grote mond en gedrag niet bij iedereen geliefd.

			Feitje: Daphne Roos – de winnares van de covermodelwedstrijd – heeft model gestaan voor Kiki op de cover van Klem.



			Juno, 17 jaar. Wil na haar eindexamen naar de toneelschool. Heeft tot haar grote teleurstelling niet de hoofdrol in de schoolmusical gekregen.

			Nynke, 17 jaar. Is al jaren verliefd op Milan, maar deze liefde is tot nu toe onbeantwoord gebleven.

						Feitje: De Nynke van der Heide uit Klem is voor een deel gebaseerd op de echte Nynke van der Heide. Zij is de winnares van de wedstrijd waarmee je een rol in Klem kon winnen.



			Lotte, 16 jaar. Recent verhuisd naar Amsterdam. Is op haar oude school veel gepest. Wil dolgraag dat Kiki haar vriendin blijft.

			Anneke, 16 jaar. Einzelgänger. Heeft moeite om aansluiting in de klas te vinden. Leest veel en is geïnteresseerd in alles wat met het heelal te maken heeft.





De jongens


			Floris, 17 jaar. Heeft rijke ouders. Is op Vlieland zijn portemonnee kwijtgeraakt met daarin 300 euro.

			Milan, 17 jaar. Slaapt met Floris en Tony op een kamer. Sluit de eerste avond op Vlieland een weddenschap met Tony: wie Kiki weet te regelen, krijgt 150 euro.

			Tony, 17 jaar. Type straatschoffie. Wil koste wat het kost de weddenschap met Milan winnen.





De leraren


			Rob de Vries, 44 jaar. Leraar Gymnastiek. Ongetrouwd. Is erg geïnteresseerd in vrouwen.

			Ella Bruins, 31 jaar. Lerares Engels. Ongetrouwd. Recent aangenomen op deze school.

			Harriet Aarsman, 56 jaar. Lerares Biologie. Ongetrouwd. Woont op een boerderij in Amsterdam-Noord.

			Thomas Rijsterbos, 38 jaar. Leraar Nederlands. Getrouwd met Annabel, twee kinderen: Jesse en Mats.





De eilandbewoners


			Frank Berendschot, 47 jaar. Veerbootkapitein bij Rederij Doeksen. Weduwnaar. Heeft één dochter: Sara.

			Pieter Vos, 64 jaar. Hoofdcommissaris van het politiekorps Vlieland. Weduwnaar en bijna met pensioen.

			Benny Jongstra, 24 jaar. Net afgestudeerd aan de politieacademie en agent bij het politiekorps Vlieland.





Nawoord


			Ik ben zelf één keer in mijn leven op Vlieland geweest. De boottocht naar het eiland was afschuwelijk: het stormde en ik dacht – net als Juno – dat de boot zou gaan zinken. Dat is (natuurlijk) niet gebeurd, maar de angst die ik toen heb gevoeld, is het begin van Klem geworden. Alle andere gebeurtenissen en personen in dit boek zijn verzonnen. De Vliehorst en De Oude Stoep bestaan echt, maar ik ben er zelf nooit geweest. Waarschijnlijk zijn beide locaties in het echt een stuk leuker!





Lees ook Vals!


			Winnaar Prijs van de Jonge Jury 2012

			Verkozen tot Crimezone Young Adult-thriller van 2011

			Verkozen tot Beste Nederlandse Vrouwenthriller van 2010



			Het is kerstvakantie en Abby, Kim, Pippa en Feline gaan naar een huisje in de Ardennen. Door het slechte weer sneeuwen ze in. Er is geen elektriciteit, het mobiele netwerk is uitgevallen en het dichtstbijzijnde huis ligt een paar kilometer verderop. De meiden doen er een beetje lacherig over. Maar dan verdwijnt Kim opeens na een ruzie. De overgebleven drie vriendinnen zijn bezorgd, maar denken dat Kim terug naar Amsterdam is gegaan. Als Feline ook verdwijnt, maakt de bezorgdheid plaats voor angst. Pippa en Abby kunnen door het slechte weer geen kant op. De sfeer wordt steeds grimmiger en angstaanjagender. Wie heeft het op de meiden gemunt? Weten de vriendinnen eigenlijk wel alles van elkaar?

			De pers over Mel Wallis de Vries:

			‘De Nicci French van de jeugdliteratuur’ NBD|Biblion

			‘Wallis de Vries laat je sidderen!’ Hitkrant

			‘Een zeer vlot, en realistisch verhaal dat erg van deze tijd is’ Telegraaf

			isbn 978 90 261 2814 1





Lees ook Verstrikt!


			Kerntitel Jonge Jury 2013



			Als Lara haar ogen opent, is alles zwart. Ze kan zich niet bewegen. Eerst denkt Lara dat ze droomt. Maar hoe hard ze haar best ook doet, ze wordt niet wakker. En dan begint ze stemmen in het duister te horen; sommige boos, andere verdrietig. Wat willen ze van haar? En waarom kan ze niet uit het zwart ontsnappen?

			Langzaam komen Lara’s herinneringen terug, en komt ze erachter dat ze een dramatisch ongeluk heeft gehad. Is ze dood? Moet ze voor altijd in het zwart blijven ronddolen? In haar wanhoop beseft ze één ding: het leven van haar beste vriendin Maud is ook in gevaar. Maar hoe kan ze Maud waarschuwen? Lara zet alles op alles om met Maud in contact te komen, maar de tijd dringt…

			De pers over Mel Wallis de Vries:

			‘IJzingwekkend spannend tot de allerlaatste bladzijde’ Fancy

			‘Gruwelijk spannend… Je wilt het in één ruk uitlezen’ CJP.nl

			‘Een echte pageturner’ Vrouw.nl

			isbn 978 90 261 2914 8





		Dit eBook is voorzien van een watermerk met identificatiecode : XB8ATwQVD19RMFM6U2EIPAE9UHwBXlAdVEhTJwUvB3FRcQAtXCgFKgB2 - 551125f20bad5





