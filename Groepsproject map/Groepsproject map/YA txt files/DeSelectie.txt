Uit het Engels vertaald

door Hanneke van Soest





Van Goor





Hoi, pap!





ISBN 978 90 00 33835 1

NUR 285

© 2014 Van Goor

Uitgeverij Unieboek | Het Spectrum bv, postbus 97, 3990 DB Houten



oorspronkelijke titel The Selection

oorspronkelijke uitgave © 2012 HarperCollins Publishers, New York



tekst © 2012 Kiera Cass

vertaling Hanneke van Soest

omslagontwerp Marieke Oele

ebook Mat-Zet bv, Soest



www.kieracass.com

www.unieboekspectrum.nl



www.twitter.com/kieracass

www.facebook.com/theselection

@UitgeverijUBHS

www.facebook.com/UnieboekSpectrum

www.facebook.com/youngadultboeken



Deze digitale editie is gemaakt naar de eerste druk, 2014





1





Mijn moeder was in haar nopjes toen de brief op de deurmat viel en dacht meteen dat onze problemen voorgoed tot het verleden behoorden. De zwakke schakel in haar briljante plan was ik. Niet dat ik zo’n ongehoorzame dochter ben, maar er zijn grenzen.

Ik wilde geen lid van de koninklijke familie worden. Ik wilde ook geen Eén worden. Ik wilde het niet eens proberen.

Ik verstopte me op mijn kamer, de enige plek in ons overvolle huis waar ik alleen kon zijn, en probeerde een argument te verzinnen waarmee ik mijn moeder kon overtuigen. Naar mijn bescheiden mening had ik een aantal goede redenen… Ik was alleen bang dat niet één daarvan indruk op haar zou maken.

Ik kon haar niet langer ontlopen. Het liep tegen het avondeten en als oudste kind in huis was het mijn taak om voor het eten te zorgen. Ik hees me van mijn bed en liep de arena in.

Mijn moeder keek me boos aan maar zei niets. Zwijgend draaiden we om elkaar heen, eerst in de keuken waar we kip, pasta en appel met kaneel bereidden, en later in de eetkamer, waar we voor ons vijven de tafel dekten. Telkens als ik even opkeek van mijn bezigheden, wierp ze me een strenge blik toe. Ze probeerde me met haar ogen te dwingen te doen wat zij wilde. Dat deed ze wel vaker. Bijvoorbeeld als ik een optreden weigerde bij een familie die ons wreed had behandeld, of als ze wilde dat ik ons huis een grote schoonmaakbeurt gaf omdat we ons de hulp van een Zes niet konden veroorloven.

Soms werkte dat, maar soms ook niet. En dit was een van die keren dat ik me niet liet vermurwen.

Mijn moeder had een hekel aan mijn koppige gedrag. Dat was vreemd, want die koppigheid had ik van haar. Maar ik moet toegeven dat de brief niet alleen mij aanging. Mijn moeder was al een tijdje erg prikkelbaar. De zomer liep ten einde en binnenkort zouden we, zoals elk jaar, geconfronteerd worden met kou en geldzorgen.

Met een klap zette ze de theepot op tafel. Bij de gedachte aan thee met citroen liep me het water in de mond, maar ik besloot te wachten. Als ik nu een glas thee nam, zou ik bij het eten water moeten drinken.

‘Is het nou zo’n ramp om dat formulier te moeten invullen?’ zei ze toen ze zich niet langer kon inhouden. ‘De Selectie biedt je een fantastische kans. Ons allemaal trouwens.’

Ik zuchtte diep. Het invullen van het formulier was wel degelijk te vergelijken met een ramp.

Het was geen geheim dat de rebellen – de ondergrondse kolonies die Illea, ons grote en relatief jonge land, haatten – regelmatig gewelddadige aanvallen uitvoerden op het paleis. In Carolina hadden we ze al eens in actie gezien. Het huis van een wethouder was platgebrand en van een aantal Tweeën waren de auto’s vernield. Er was zelfs een grote inbraak in de gevangenis geweest, waar ik het achteraf mee eens was omdat ze een tienermeisje dat zo dom was geweest zich zwanger te laten maken en een vader (een Zeven) van negen kinderen hadden bevrijd.

Maar los van het gevaar ging er alleen al bij de gedachte dat ik zou meedoen aan de Selectie een steek door mijn hart. Ik dacht aan de reden dat ik moest blijven waar ik was, en glimlachte.

‘De laatste jaren zijn erg zwaar voor je vader geweest,’ snauwde mijn moeder. ‘Als je ook maar een greintje gevoel in je lijf hebt, doe je het voor hem.’

Mijn vader. Ja, hem wilde ik graag helpen. En May en Gerad ook. En zelfs mijn moeder, als het erop aankwam. Als ze me aan onze problemen herinnerde, had ik weinig reden om te lachen. De spanning in huis was al jaren om te snijden. Zou geld onze situatie verbeteren, vroeg ik me af. Hoopte mijn vader dat we een normaal leven konden leiden als ik me opgaf voor de Selectie?

Niet dat we het zo slecht hadden dat we van de honger omkwamen. We waren niet straatarm. Maar veel scheelde het niet.

Onze kaste was slechts drie treden hoger dan de laagste kaste. We waren kunstenaars, en kunstenaars en klassieke musici waren slechts drie treden verwijderd van het slijk der aarde. Letterlijk. Elk dubbeltje moesten we tien keer omdraaien. Bovendien waren we met ons inkomen afhankelijk van de veranderende seizoenen.

Ik had eens in een oud geschiedenisboek gelezen dat de belangrijke feestdagen vroeger in de wintermaanden vielen. Eerst had je een feest dat Halloween heette, daarna kwam Thanksgiving, en in december Kerstmis en oudjaar. Allemaal vlak achter elkaar.

Kerstmis werd nog altijd op dezelfde dag gevierd. Per slot van rekening kon je de geboortedag van een godheid niet veranderen. Maar sinds Illea het belangrijke vredescontract met China had gesloten, werd het nieuwe jaar in januari of februari gevierd, afhankelijk van de stand van de maan. Alle afzonderlijke dankzeggings- en onafhankelijkheidsfeesten werden bij ons nu simpelweg samengevoegd tot het Grote Dankfeest, dat in de zomer werd gehouden. Dan vierden we de stichting van Illea en het feit dat ons land nog altijd bestond.

Ik wist niet wat Halloween was. Het feest was nooit opnieuw ingevoerd.

Als gezin hadden we dus minstens drie keer per jaar werk. Mijn vader en May maakten schilderijen die door hun beschermheren werden aangeschaft om cadeau te kunnen doen. Mijn moeder en ik gaven optredens op feesten: ik zong en speelde viool, zij begeleidde me op de piano. We probeerden altijd zo veel mogelijk opdrachten aan te nemen. Toen ik klein was, vond ik het doodeng om voor publiek te spelen, maar tegenwoordig probeerde ik mezelf te zien als achtergrondmuziek. Want dat waren we in de ogen van onze werkgevers: ze wilden ons wel horen maar niet zien.

Gerad had zijn talent nog niet ontdekt. Gelukkig had hij nog even de tijd.

Binnen afzienbare tijd zouden de bladeren aan de bomen weer verkleuren en zou onze kleine wereld nog kleiner worden. Vijf monden en slechts vier werkkrachten, en geen enkele garantie op werk tot aan Kerstmis. Als ik het zo bekeek, leek de Selectie een reddingsboei waarmee ik niet alleen mezelf maar ook mijn familie in veiligheid kon brengen. Door die vervloekte brief zouden we misschien ons hoofd boven water kunnen houden.

Ik keek naar mijn moeder. Voor een Vijf was ze een tikje aan de mollige kant, en dat terwijl ze geen grote eter was. Niet dat we voldoende eten in huis hadden om ons vol te proppen, maar misschien ging je lichaam er zo uitzien als je vijf kinderen had gebaard. Net als ik had ze rood haar, maar bij haar zaten er spierwitte haren doorheen, die een paar jaar geleden van de ene op de andere dag in groten getale waren verschenen. Ze had kraaienpootjes, hoewel ze nog vrij jong was, en als ze in de keuken rondscharrelde, liep ze licht gebogen, alsof er een zware last op haar schouders rustte.

Ik wist dat ze het moeilijk had. Ik wist ook dat ze me daarom voor haar karretje probeerde te spannen. Ook zonder de onenigheid over de brief kibbelden we al genoeg, en hoe dichterbij de lange herfst kwam, hoe prikkelbaarder ze werd. Ze vond me onredelijk omdat ik niet eens een simpel formuliertje wilde invullen.

Maar er waren belangrijkere dingen in het leven, en dat stomme velletje papier stond als een muur tussen mij en mijn dromen in. Misschien was het dom van me om te willen wat ik wilde. Misschien verlangde ik wel naar iets wat buiten mijn bereik viel. Maar het was míjn droom. Hoeveel mijn familie ook voor mij betekende, ik kon mijn droom niet opofferen om hen een plezier te doen. Ik had al genoeg voor hen gedaan.

Sinds Kenna getrouwd was en Kota ons in de steek had gelaten, had ik de rol van oudste kind op me genomen en mijn steentje bijgedragen. We planden mijn thuisonderwijs rondom mijn repetities, die bijna de hele dag in beslag namen omdat ik behalve zang en viool ook meerdere instrumenten onder de knie probeerde te krijgen. Door de komst van de brief leek alle moeite tevergeefs te zijn geweest. In mijn moeders fantasie was ik al koningin.

Als ik slim was geweest, had ik die vervloekte brief verscheurd voordat mijn vader, May en Gerad de keuken binnen kwamen. Maar ik kwam er niet onderuit: mijn moeder had de brief in haar schort verstopt en haalde hem halverwege het avondeten tevoorschijn.

‘“Aan Huize Singer,”’ las ze hardop voor.

Ik probeerde de brief uit haar hand te grissen, maar ze was me te snel af. Vroeg of laat zou de rest van de familie het toch te horen krijgen, maar als ze het zo speelde, zouden ze zeker haar kant kiezen.

‘Mam, alsjeblieft!’ zei ik smekend.

‘Ik wil het horen!’ gilde May, zoals ik al had verwacht. Mijn zusje leek als twee druppels water op mij, met het verschil dat ze drie jaar jonger was. Maar ook al leken we qua uiterlijk sprekend op elkaar, qua karakter waren we elkaars tegenpolen. Zij was extravert en optimistisch van aard, en een enorme jongensgek. Ik allesbehalve. May zou deze belachelijke wedstrijd superromantisch vinden.

Ik kreeg een kleur. Mijn vader luisterde aandachtig en May zat bijna te stuiteren op haar stoel van opwinding. Gerad, die lieverd, at gewoon door.

Mijn moeder schraapte haar keel en vervolgde: ‘“Aangezien uit de laatste volkstelling is gebleken dat op uw huisadres een vrijgezelle jongedame van tussen de zestien en twintig jaar woonachtig is, willen wij u graag wijzen op de komende gelegenheid een eerbetoon te brengen aan onze grote natie, Illea.’

May gilde weer en greep mijn pols vast. ‘Daar bedoelen ze jou mee!’

‘Dat weet ik, snotaap. Laat me los, voor ik mijn arm breek.’ Maar ze luisterde niet en wipte nog een paar keer op en neer op haar stoel.

‘“Onze geliefde prins, Maxon Schreave,”’ ging mijn moeder verder, “wordt deze maand meerderjarig en hoopt deze nieuwe fase in zijn leven te kunnen beginnen met een partner aan zijn zijde en te trouwen met een ware dochter van Illea. Mocht uw begerenswaardige dochter, zus of pleegkind de mogelijke bruid willen worden van prins Maxon, en de aanbeden prinses van Illea, vult u dan het bijgesloten formulier in en levert u het in bij het provinciehuis van uw provincie. Uit elke provincie wordt willekeurig één jongedame getrokken die de prins zal ontmoeten. De deelnemers zullen voor de duur van hun verblijf worden gehuisvest in het prachtige Illea-paleis in Angeles. Bovendien zal de familie van elke deelnemer ro-yaal ge-com-pen-seerd worden,”’ – ze sprak de woorden nadrukkelijk uit voor het effect – ‘“voor hun bewezen diensten aan de koninklijke familie.”’

Terwijl mijn moeder verder las, sloeg ik mijn ogen ten hemel. Prinsessen die in de koninklijke familie werden geboren, werden altijd uitgehuwelijkt om de prille betrekkingen met andere landen te bestendigen. Ik begreep dat dit werd gedaan omdat we bondgenoten nodig hadden, maar ik was er geen voorstander van. Gelukkig had ik het zelf nog niet meegemaakt omdat de koninklijke familie al drie generaties lang geen prinses had voortgebracht, en ik hoopte het ook nooit te hoeven meemaken. Prinsen daarentegen trouwden met een meisje uit het volk om het moreel in ons instabiele land hoog te houden. Ik vermoedde dat de Selectie bedoeld was om ons te verenigen en de inwoners eraan te herinneren dat ook ons land praktisch uit het niets was geboren.

Als ik eraan dacht dat ik voor het oog van het hele land moest meedoen aan een wedstrijd waarin die verwaande kwast het mooiste en oppervlakkigste meisje zou kiezen om goede sier mee te kunnen maken op televisie, liepen de rillingen over mijn rug. Wat was er vernederender dan dat?

Ik was bij genoeg Tweeën en Drieën over de vloer geweest om te weten dat ik voor geen goud bij hen zou willen wonen, laat staan dat ik een Eén wilde worden. Op de perioden van honger na vond ik het helemaal niet zo erg om een Vijf te zijn. Mijn moeder was degene die altijd hogerop wilde, ik niet.

‘Natuurlijk wordt hij meteen verliefd op America. Ze is beeldschoon!’ kweelde mijn moeder.

‘Alsjeblieft, mam. Ik ben maar heel gewoontjes, hoor.’

‘Niet waar!’ zei May. ‘Je lijkt precies op mij en ik ben mooi!’ Ze glimlachte zo gemaakt dat ik in de lach schoot.

Ze had gelijk: zij was beeldschoon. Het was niet alleen haar gezicht of haar innemende glimlach en sprekende ogen, maar ook haar enthousiasme. Ze was één bonk energie, waardoor je altijd in haar buurt wilde zijn. May had een enorme aantrekkingskracht, en dat kon ik van mezelf niet zeggen.

‘Gerad, wat vind jij? Vind je mij mooi?’ vroeg ik.

Alle ogen richtten zich op het jongste lid van ons gezin.

‘Nee! Meisjes zijn ranzig!’

‘Gerad, alsjeblieft.’ Mijn moeder zuchtte diep, maar met weinig overtuiging. Je kon bijna niet boos op hem worden. ‘America, je weet zelf ook wel dat je een heel mooi meisje bent.’

‘O ja? Waarom word ik dan nooit mee uit gevraagd?’

‘Dat word je wel, maar ik stuur ze altijd weg. Mijn meiden zijn te mooi om met een Vijf te trouwen. Kenna heeft een Vier weten te strikken, en ik weet zeker dat jij nog veel verder komt.’ Mijn moeder dronk van haar thee.

‘Hij heet James,’ zei ik. ‘Hou eens op hem een Vier te noemen. En sinds wanneer komen er jongens voor mij aan de deur?’ Ik hoorde dat mijn stem omhoogging.

‘Al een hele poos,’ zei mijn vader, die zich voor het eerst in het gesprek mengde. Zijn stem had iets sombers, en hij staarde nadrukkelijk in zijn kopje.

Ik probeerde te peilen wat hem dwarszat. Dat er jongens voor mij aan de deur kwamen? Dat ik weer eens ruzie met mijn moeder maakte? Dat ik weigerde me op te geven voor de Selectie? Of was het omdat ik ver van huis zou zijn als ik wel meedeed en werd gekozen?

Toen hij even naar me opkeek, begreep ik het. Hij wilde dit niet van me vragen. Hij wilde niet dat ik ging. Maar tegelijkertijd kon hij niet ontkennen dat er voordelen zaten aan meedoen, al was het maar voor één dag.

‘America, wees nu redelijk,’ zei mijn moeder. ‘Volgens mij zijn wij de enigen in dit land die hun dochter moeten overhalen zich op te geven. Wat een kans is dat! Je kunt koningin worden!’

‘Mam. Zelfs al zou ik koningin willen worden, waar ik eerlijk gezegd niet aan moet denken, dan zullen er alleen al in onze provincie duizenden andere meisjes zich opgeven. Dúízenden. En stél dat ik door de loting kom, dan nog zijn er 34 andere meisjes over die ongetwijfeld de kunst van het verleiden beter beheersen dan ik, ook al zou ik doen alsof.’

Gerad spitste zijn oren. ‘Wat betekent verleiden?’

‘Niks,’ antwoordden we in koor.

‘Als je er goed over nadenkt, maak ik dus geen enkele kans,’ besloot ik.

Mijn moeder schoof haar stoel naar achteren en stond op. ‘Eén meisje gaat winnen, America,’ zei ze, en ze boog zich over de tafel naar me toe. ‘Jij maakt net zo veel kans als al die anderen.’ Ze smeet haar servet op tafel en liep naar de deur. ‘Gerad, als je klaar bent met eten, is het tijd om in bad te gaan.’

Hij kreunde.

May at zwijgend door. Gerad vroeg of hij nog wat te eten kon krijgen, maar alles was op. Toen ze naar boven waren, begon ik de tafel af te ruimen terwijl mijn vader rustig zijn thee opdronk. Ik zag dat hij weer eens verf in zijn haar had, geel dit keer, en glimlachte naar hem. Hij stond op en klopte de kruimels van zijn overhemd.

‘Sorry, pap,’ mompelde ik terwijl ik de borden verzamelde.

‘Je hoeft je niet te verontschuldigen, meisje. Ik ben niet boos op je.’ Hij glimlachte en sloeg een arm om me heen.

‘Nee, maar…’

‘Je hoeft het mij niet uit te leggen, lieverd, ik begrijp het wel.’ Hij kuste me op mijn voorhoofd. ‘Zo, en nu moet ik weer aan het werk.’

Na die woorden liep ik met de vaat naar de keuken, waar ik mijn nog bijna volle bord in een servet wikkelde en in de koelkast verstopte. Op de andere borden lagen alleen nog een paar kruimels. Ik slaakte een zucht en liep gefrustreerd naar mijn kamer. Waarom zat mijn moeder me zo te pushen? Was ze niet gelukkig? Hield ze niet van papa? Waarom was ze niet tevreden met wat ze had?

Ik ging op mijn hobbelige matras liggen en probeerde me te concentreren op de Selectie. Meedoen zou behalve nadelen ook voordelen hebben. Het zou bijvoorbeeld fijn zijn om eens goed te kunnen eten. Maar wat had het voor zin erover na te denken? Ik zou toch nooit verliefd worden op prins Maxon. Als ik op de beelden in het nieuws mocht afgaan, zou ik hem niet eens aardig vinden.

Eindelijk sloeg de klok twaalf uur. Middernacht. In de spiegel naast mijn slaapkamerdeur controleerde ik of mijn haar nog net zo goed zat als die ochtend, en daarna toverde ik met een beetje lipgloss wat kleur op mijn lippen. Van mijn moeder moest ik mijn make-up bewaren voor optredens en uitjes, maar op avonden als deze gebruikte ik er stiekem toch wat van.

Toen ik klaar was sloop ik zo stilletjes mogelijk naar de keuken. Ik pakte mijn bord uit de koelkast en wikkelde het samen met een homp oud brood en een appel in een theedoek. Daarna sloop ik zo voorzichtig mogelijk weer terug naar mijn kamer om niemand wakker te maken. Ik moest heel rustig lopen, maar ik had het ervoor over. Als ik het vroeger op de avond had gedaan, zou ik nog nerveuzer zijn geweest.

Ik opende mijn slaapkamerraam en keek onze kleine tuin in. Het was nieuwe maan en het duurde even voordat mijn ogen aan de duisternis gewend waren. Achter in de tuin tekenden de contouren van onze boomhut zich vaag af tegen de donkere lucht. Toen we nog klein waren, bond Kota altijd lakens aan de takken van de boom om van de hut een schip te maken. Hij was de kapitein, ik zijn eerste stuurman. Mijn taken bestonden uit het vegen van de vloer en koken, waarvoor ik mama’s pannen gebruikte, die ik vulde met zand en takjes. Dan nam hij een lepel zand en ‘at’ die door het zandprutje over zijn schouder te gooien. Daarna moest ik natuurlijk weer vegen, maar dat deerde me niet, omdat ik blij was om met Kota uit varen te gaan.

Ik keek om me heen naar de omgeving achter ons huis. Bij geen van de buren brandde licht. Niemand kon me zien. Om geen eten te verspillen klom ik uiterst voorzichtig uit het raam. Vroeger, toen ik nog niet wist hoe het moest, had ik er blauwe plekken op mijn buik aan overgehouden, maar nu ging het heel soepel. In de loop der jaren was ik er behendig in geworden.

In mijn mooiste pyjama trippelde ik over het gazon. Ik had mijn kleren kunnen aanhouden, maar hierin voelde ik me beter. Niet dat het veel uitmaakte wat ik droeg, maar mijn bruine short en strakke witte T-shirt stonden me mooi.

Soepel klom ik met slechts één vrije hand via de plankjes aan de stam de boom in. Ook daar was ik heel handig in geworden. Met elke stap voelde ik de spanning van me afglijden. Niet omdat ik zo ver van huis was, maar omdat alle commotie van die middag opeens mijlenver weg leek. Hier hoefde ik niemands prinses te zijn.

Zodra ik de kleine vierkante ruimte in kroop, wist ik dat ik niet alleen was. In het verste hoekje zat iemand verstopt. Mijn ademhaling versnelde en ik tuurde de duisternis in. De persoon bewoog en stak een stompje kaars aan. De vlam gaf amper licht – niemand in huis die het zou zien – maar het was voldoende.

Op het gezicht van de inbreker brak een sluwe grijns door en eindelijk deed hij zijn mond open. ‘Dag, schoonheid.’





2





Ik kroop verder de boomhut in. De hut was in feite niet veel groter dan anderhalve kubieke meter – zelfs Gerad kon er niet rechtop in staan – maar ik vond hem geweldig. Behalve een opening waardoor je naar binnen kon kruipen, zat er een klein raampje in de tegenoverliggende wand. In een hoek had ik een oud huishoudkrukje neergezet dat dienstdeed als tafeltje voor een kandelaar, en op de grond lag een klein vloerkleed dat zo oud was dat je eigenlijk net zo goed op de planken kon gaan zitten. Maar ook al stelde het niet veel voor, het was mijn toevluchtsoord. Ons toevluchtsoord.

‘Noem me alsjeblieft geen schoonheid. Eerst mijn moeder, toen May, en nu jij. Ik word er doodzenuwachtig van.’ Op de manier waarop Aspen me aankeek, begreep ik dat ik beter niets had kunnen zeggen.

Hij glimlachte. ‘Ik kan er niks aan doen. Je bent het mooiste meisje dat ik ooit heb gezien. Dat mag ik toch wel zeggen? Zo vaak krijg ik er de kans niet voor.’ Hij legde zijn handen om mijn gezicht en keek me diep in de ogen.

Meer was er niet voor nodig. Het volgende moment voelde ik zijn lippen op de mijne en kon ik nergens anders meer aan denken dan aan zijn kus. Er bestond geen Selectie meer, geen verdrietige familie, zelfs geen Illea. Ik voelde alleen nog Aspens handen op mijn rug die me tegen hem aan trokken, zijn adem in mijn hals. Mijn vingers gleden door zijn zwarte haar, dat nog vochtig was van de douche (hij douchte altijd ’s avonds) en bleven verstrengeld om zijn hals rusten. Hij rook naar zijn moeders zelfgemaakte zeep. Soms droomde ik van die geur.

Toen we elkaar loslieten, moest ik glimlachen. Daarna kroop ik tussen zijn gespreide benen en nestelde me tegen zijn borst, als een kind dat gewiegd wil worden. ‘Sorry dat ik zo zit te zeuren, maar ik… dat komt door die stomme brief die we vandaag in de bus kregen.’

‘O ja, de brief.’ Aspen zuchtte. ‘Wij kregen er twee.’

Natuurlijk. De tweeling was onlangs zestien geworden.

Aspen bleef me onder het praten aandachtig aankijken. Dat deed hij altijd als we samen waren, alsof hij mijn gezicht in zijn geheugen wilde prenten. We hadden elkaar ruim een week niet gezien, terwijl we elkaar al na een paar dagen misten.

Ook ik bleef geboeid naar zijn gezicht kijken. Aspen was veruit de aantrekkelijkste jongen van de stad. Hij had donker haar en groene ogen, en een geheimzinnige glimlach. Hij was lang, maar niet te lang. Tenger, maar niet te tenger. Ondanks het schaarse licht viel me op dat hij lichte wallen onder zijn ogen had. Ik vermoedde dat hij de hele week tot ’s avonds laat had gewerkt. Zijn zwarte T-shirt was op sommige plekken tot op de draad versleten, net als de sjofele spijkerbroek die hij bijna altijd droeg. Ik zou willen dat ik zijn kleren voor hem kon verstellen. Dat was mijn grote wens. Ik wilde niet Illea’s prinses worden, maar die van Aspen.

Het deed me verdriet dat ik niet bij hem kon zijn. Er waren dagen dat ik me voortdurend afvroeg wat hij aan het doen was. Als ik het niet meer uithield, ging ik muziek oefenen. Dat ik zo’n goede muzikant was, had ik vooral aan Aspen te danken. Ik was gek op hem.

En dat mocht niet.

Aspen was een Zes. Zessen waren bedienden en slechts een trede hoger dan Zevens, omdat ze beter onderwijs hadden genoten en opgeleid waren om binnenshuis werkzaamheden te verrichten. Aspen was de slimste van allemaal en heel erg knap, maar een vrouw trouwde praktisch nooit beneden haar stand. Een man uit een lagere kaste mocht om je hand vragen, maar kreeg zelden toestemming. Daarbij kwam dat je allerlei formulieren moest invullen als je met iemand uit een andere kaste wilde trouwen, waarna je ook nog eens negentig dagen moest wachten voordat je alle andere wettelijke zaken mocht gaan regelen. Ik had gehoord dat die wachttijd was ingesteld om mensen de gelegenheid te geven terug te komen op hun besluit. Ons stiekeme afspraakje, dat ook nog eens ruim na de avondklok was, kon ons behoorlijk in de problemen brengen, om nog maar te zwijgen van de preek die ik van mijn moeder zou krijgen.

Maar ik hield al bijna twee jaar van Aspen, en hij van mij. Terwijl hij mijn haar streelde, moest ik weer aan de Selectie denken. Ik kon me niet voorstellen dat ik eraan zou meedoen. Ik was al verliefd.

‘Hoe denk jij erover? Over de Selectie, bedoel ik?’ vroeg ik.

‘Ach ja, die arme jongen zal toch ook een vriendin moeten vinden?’

Ik hoorde het sarcasme in zijn stem, maar ik wilde serieus weten hoe hij erover dacht. ‘Aspen.’

‘Oké, oké. Aan de ene kant vind ik het een trieste bedoening. Zou hij echt niet gewoon daten? Je kunt je toch niet voorstellen dat hij niemand kan krijgen? Als ze prinsessen uithuwelijken aan andere prinsen, waarom kunnen ze dat dan ook niet andersom doen? Er zal toch ergens wel een prinses te vinden zijn die goed genoeg voor hem is? Ik begrijp dat niet.’ Hij zuchtte. ‘Maar aan de andere kant vind ik het ook wel een goede procedure. Spannend ook. Hij zal voor het oog van het hele land verliefd worden. Ik vind het een mooi idee dat iemand de ware vindt en dat ze dan nog lang en gelukkig leven. Nu kan iedereen onze volgende koningin worden. Dat geeft hoop. Het doet me beseffen dat ik ook met mijn ware liefde gelukkig kan worden.’

Hij streek met zijn vingers over mijn lippen en keek met zijn groene ogen tot diep in mijn ziel. Mijn lijf tintelde. Alleen met Aspen voelde ik me op die manier verbonden. Ik wilde ook een lang en gelukkig leven met hem.

‘Moet de tweeling zich opgeven, vind je?’ vroeg ik.

‘Ja. De prins lijkt me niet onaardig, ook al kennen we hem natuurlijk alleen maar van de televisie. Hij komt wat verwaand over, maar niet onvriendelijk. Ik vind het leuk om die meiden zo enthousiast te zien. Mijn moeder denkt dat ze kans maken, omdat we op ons adres twee inschrijvingen hebben.’

Dat was het eerste goede nieuws dat ik over deze verschrikkelijke wedstrijd hoorde. Ik was zo met mezelf bezig geweest dat ik niet aan Aspens zussen had gedacht. Als een van de twee kon meedoen, als een van de twee zou win…

‘Aspen, besef je wel wat het betekent als Kamber of Celia wint?’

Hij nam me nog steviger in zijn armen, drukte zijn lippen op mijn voorhoofd en streelde mijn rug. ‘Ik heb er de hele dag aan gedacht,’ zei hij schor.

Zijn stem deed me huiveren en ik kon alleen nog maar aan hem denken. Ik wilde dat hij me aanraakte en kuste, en ik zou me hebben laten meeslepen als zijn knorrende maag me niet uit mijn verdoving had gehaald.

‘O ja, dat is waar ook. Ik heb iets lekkers voor je meegebracht,’ zei ik luchtig.

‘O?’ Hij deed zijn best niet al te gretig te klinken, maar ik hoorde de opwinding in zijn stem.

‘Je zult de kip heerlijk vinden. Ik heb hem zelf klaargemaakt.’

Ik pakte mijn bundeltje en gaf de kippenpoot aan Aspen, die er beschaafd aan begon te knabbelen. Zelf nam ik een hap van de appel. Ik wilde hem het gevoel geven dat het eten voor ons samen was, maar na die ene hap legde ik de appel weer neer zodat hij hem kon opeten.

Bij ons thuis maakten we ons regelmatig zorgen over eten, maar in Aspens familie waren de maaltijden pas echt een probleem. Hoewel hij regelmatiger werk had dan wij, verdiende hij minder. In hun gezin was er nooit genoeg eten voor iedereen. Ik deed mijn best mijn steentje bij te dragen aan de huishoudpot, maar Aspen, die de oudste van zeven kinderen was, cijferde zichzelf weg. Van het weinige voedsel dat ze hadden, stond hij zijn deel af aan zijn broers en zussen, en aan zijn moeder, die altijd moe was van het werken. Sinds zijn vader drie jaar daarvoor was overleden, was Aspens familie in bijna alles afhankelijk van hem.

Tevreden keek ik toe terwijl hij de kipkruiden van zijn vingers likte en een stuk van het brood scheurde. Ik vroeg me af wanneer hij voor het laatst had gegeten.

‘Wat kun je toch lekker koken. Jij gaat iemand ooit heel dik en gelukkig maken,’ zei hij, en hij nam een hap van de appel.

‘Ik ga jou vetmesten en gelukkig maken. Dat weet je best.’

‘Hm, het lijkt me heerlijk om dik te zijn!’

We lachten, en hij vertelde me wat er was gebeurd sinds we elkaar voor het laatst hadden gezien. Hij had wat kantoorwerk gedaan op een van de fabrieken, waar hij de komende week mee verder zou gaan, zijn moeder had eindelijk schoonmaakwerk gevonden bij een paar Tweeën in onze buurt, en de tweeling was teleurgesteld nu ze na hun laatste les niet meer naar het schooltoneelclubje mochten omdat ze van hun moeder meer moesten gaan werken.

‘Ik ga proberen wat bij te verdienen met een baantje op zondag. Ik vind het zielig dat ze het toneel moeten opgeven. Ze vinden het zo leuk.’ Hij klonk hoopvol, alsof hij ervan overtuigd was dat het hem zou lukken.

‘Aspen Leger, waag het! Je werkt nu al veel te hard.’

‘O, Mer,’ fluisterde hij in mijn oor. Ik kreeg er kippenvel van. ‘Je kent Kamper en Celia. Die kun je niet opsluiten en de hele dag laten poetsen en schrijven. Dat zit niet in hun aard.’

‘Maar ze kunnen van jou niet verwachten dat je alles doet, Aspen. Ik weet dat je dol bent op je zussen, maar je moet ook aan jezelf denken. Als je echt van ze houdt, moet je zo nu en dan rust nemen.’

‘Maak je nou maar geen zorgen, Mer. Ik denk dat ik een mooi baantje kan krijgen. Het is maar tijdelijk.’

Niks tijdelijk. Zijn familie zou altijd in geldnood zitten. ‘Aspen, ik weet dat je het kunt, maar je bent geen superheld. Je kunt het niet iedereen naar de zin maken. Je moet… Je kunt niet alles doen.’

We waren allebei even stil. Ik hoopte dat hij mijn raad ter harte zou nemen en zou inzien dat hij overspannen zou worden als hij zo doorging. Het kwam wel vaker voor dat een Zes, Zeven of Acht stierf van uitputting. Ik moest er niet aan denken. Ik klampte me nog steviger aan hem vast en probeerde het beeld uit mijn hoofd te zetten.

‘America?’

‘Ja?’ fluisterde ik.

‘Ga jij je opgeven voor de Selectie?’

‘Nee, natuurlijk niet! Geen haar op mijn hoofd die eraan denkt met een wildvreemde te trouwen. Ik hou van jou,’ zei ik ernstig.

‘Wil je dan een Zes worden?’ vroeg hij. ‘Wil je altijd honger hebben en je zorgen moeten maken?’

Ik hoorde de pijn in zijn stem, maar ook wat hij echt wilde weten: wat ik zou doen als ik moest kiezen tussen een leven in een paleis met bedienden of in een driekamerappartement met Aspens familie.

‘Aspen, wij redden ons wel. We zijn slim. Het komt goed.’ Ik wenste dat het waar was.

‘Je weet dat het anders zal uitpakken, Mer. Ik zal mijn familie moeten onderhouden. Ik ben niet iemand die voor zijn verantwoordelijkheden wegloopt.’

Ik dook even ineen in zijn armen.

‘En als we kinderen zouden…’

‘Niet áls maar wannéér we kinderen krijgen,’ verbeterde ik hem. ‘We zullen heel voorzichtig zijn. We hoeven er toch niet meer dan twee te nemen?’

‘Je weet dat we dat niet zelf in de hand hebben!’ Er klonk steeds meer woede door in zijn stem.

Ik nam het hem niet kwalijk. Als je rijk genoeg was, kon je een gezin plannen. Als je een Vier of lager was, werd je aan je lot overgelaten. Sinds we serieus nadachten over een toekomst samen, hadden we hier al ruzie over. Dat was nu zeker een jaar. Kinderen waren zowel een zegen als een straf. Hoe meer je er had, hoe meer er konden werken, maar het betekende ook meer monden om te voeden…

We zwegen weer. Ik was ervan overtuigd dat het ons zou lukken. Als we maar goed planden, zouden we alle problemen kunnen overwinnen. Misschien was ik te optimistisch en zag ik onze toekomst door een roze bril, maar ik geloofde echt dat als Aspen en ik iets heel graag wilden, het ons zou lukken.

‘Ik denk dat je het moet doen,’ zei hij plotseling.

‘Wat moet doen?’

‘Je opgeven voor de Selectie. Ik denk dat je het moet doen.’

Ik keek hem boos aan. ‘Ben je gek geworden?’

‘Mer, luister nou.’ Zijn mond was vlak bij mijn oor. Dat was gemeen, want hij wist dat het me afleidde. Toen hij weer sprak, klonk zijn stem zwoel, alsof hij iets romantisch zei, maar wat hij voorstelde was allesbehalve romantisch. ‘Als jij de kans hebt op een beter leven dan ik, en je pakt die kans niet vanwege mij, dan zal ik me daar altijd schuldig over blijven voelen. Dat zou ik niet kunnen verdragen.’

‘Dat slaat nergens op,’ bromde ik. ‘Denk aan al die duizenden meiden die zich zullen opgeven. Ik wed dat ik niet eens door de loting kom.’

‘Als dat zo is, kun je je net zo goed opgeven.’ Hij wreef met zijn handen over mijn armen. Ik kon niet nadenken als hij me aanraakte. ‘Het enige wat ik van je vraag, is dat je je opgeeft. Ik wil dat je het probeert. Als je doorgaat, ga je door. Zo niet, dan hoef ik het mezelf niet kwalijk te nemen dat ik je heb tegengehouden.’

‘Maar ik hou niet van hem, Aspen. Ik vind hem niet eens leuk. Hij is een vreemde voor me.’

‘Dat is hij voor de anderen ook. Dat is het hem nou juist. Misschien is hij best aardig.’

‘Aspen, hou op. Ik hou van jou.’

‘En ik van jou.’ Hij kuste me teder om zijn woorden kracht bij te zetten. ‘Maar als je van me houdt, doe het dan voor mij. Dan hoef ik me niet te blijven afvragen wat er gebeurd zou zijn als je het wel had gedaan.’

Als hij wilde dat ik het voor hem deed, was ik verloren. Ik kon hem geen pijn doen en wilde er alles aan doen om hem te behagen. Wat ik zei was waar: ik kwam toch niet door de eerste ronde. Als ik me opgaf, zou ik iedereen te vriend kunnen houden en als het dan niet doorging, zouden ze erover ophouden.

‘Alsjeblieft?’ zei hij zacht in mijn oor.

Zijn warme adem bezorgde me een rilling. ‘Oké,’ fluisterde ik. ‘Ik zal me opgeven. Maar weet dat ik geen prinses wil worden. Het enige wat ik wil, is jouw vrouw worden.’

Hij streelde mijn haar. ‘Dat wordt je ook.’

Het moet aan het licht hebben gelegen, of aan het gebrek eraan, want ik zou zweren dat zijn ogen vochtig werden. Aspen had veel meegemaakt, maar slechts één keer had ik hem zien huilen. Het was de keer dat zijn broertje, Jemmy, op het plein zweepslagen had gekregen omdat hij op de markt fruit had gestolen van een kar. Een volwassene zou een kort proces hebben gekregen en, afhankelijk van de waarde van het gestolene, in de gevangenis zijn gegooid of ter dood zijn veroordeeld. Maar omdat Jemmy pas negen was, kreeg hij een pak slaag. Aspens moeder had zich niet kunnen veroorloven met Jemmy naar een arts te gaan, zodat zijn rug nog altijd onder de littekens zat.

Die nacht had ik bij mijn raam op de uitkijk gezeten of ik Aspen de boom in zag klimmen naar de hut. Toen ik hem zag, sloop ik naar hem toe. Hij had een uur lang in mijn armen gehuild. Hij vond dat hij beter zijn best had moeten doen; als hij harder had gewerkt, had Jemmy niet uit stelen hoeven gaan. Het was onrechtvaardig dat Jemmy pijn leed omdat hij, Aspen, had gefaald.

Het was afschuwelijk omdat het niet waar was. Maar ik hield wijselijk mijn mond; hij zou me toch niet geloven. Aspen droeg de problemen van al zijn dierbaren op zijn schouders. Wonder boven wonder was ik ook een van die dierbaren, en dus maakte ik me zo licht mogelijk.

‘Wil je iets voor me zingen? Iets moois om bij in slaap te vallen?’

Ik glimlachte. Ik zong graag voor hem. Ik nestelde me dichter tegen hem aan en zong een wiegelied.

Nadat ik een paar minuten voor hem had gezongen, liet hij zijn vingers langzaam van mijn oor naar de hals van mijn T-shirt glijden en kuste me in mijn nek. Vervolgens schoof hij het mouwtje omhoog en trok een spoor van kussen over mijn arm omlaag. Ik hapte naar adem. Dit deed hij nou altijd als ik voor hem zong. Volgens mij genoot hij nog meer van mijn schorre ademhaling dan van het zingen zelf.

Binnen een mum van tijd lagen we verstrengeld op het vuile, dunne kleed en trok Aspen me boven op zich. Ik kamde met mijn vingers door zijn warrige haar, wat een hypnotiserend gevoel was. Hij kuste me hard en vurig, en zijn vingers drongen in mijn taille, mijn rug, mijn heupen, mijn dijen. Het verbaasde me telkens weer dat mijn huid na het zoenen niet vol vingertopkleine blauwe plekjes zat.

Behoedzaam als altijd stopten we net voordat we datgene zouden doen waarnaar we allebei het meest verlangden. Dat we ons niet aan de avondklok hielden was al erg genoeg. Maar ook al wisten we ons in te houden, ik kon me niet voorstellen dat er in heel Illea een stelletje was dat hartstochtelijker zoende dan wij.

‘Ik hou van je, America Singer. En ik zal mijn hele leven van je blijven houden.’

De emotie in zijn stem benam me bijna de adem. ‘Ik hou ook van jou, Aspen. Jij zult altijd mijn prins zijn.’

Hij kuste me totdat de kaars uit zichzelf doofde.

Het moest uren geduurd hebben, want mijn ogen waren zwaar van vermoeidheid. Aspen maakte zich nooit zorgen om zijn eigen slaaptekort, maar wel over dat van mij. Slaperig pakte ik mijn bord en mijn cent en klom langs de stam omlaag.

Als ik zong, ging Aspen helemaal in me op. Soms, als hij die dag iets had verdiend, gaf hij me een cent voor mijn lied. Ik had liever dat hij het geld aan zijn familie gaf, die elke cent kon gebruiken, maar tegelijk herinnerden de muntjes me eraan dat Aspen alles voor me overhad en ik veel voor hem moest betekenen. Ik kon het niet over mijn hart verkrijgen ze uit te geven.

Weer op mijn kamer, haalde ik het potje met centen uit zijn verstopplek en luisterde naar het vrolijke geluid dat de nieuwe cent maakte toen hij erin viel. Ik ging voor het raam zitten en bleef nog tien minuten wachten totdat ik Aspen uit de boom zag klimmen en over het paadje achter ons huis zag wegrennen.

Ik lag nog een poosje wakker en dacht aan hem, hoeveel ik van hem hield en hoe heerlijk het was om door hem te worden bemind. Ik voelde me bijzonder, onbetaalbaar, onvervangbaar. Geen enkele koningin, op welke troon dan ook, kon zich belangrijker voelen dan ik.

Met die troostende gedachte viel ik in slaap.





3





Aspen was in het wit gekleed en zag er mooi uit. We waren de enige bewoners van Carolina. Maar ook al waren we alleen, we misten niemand. Aspen vlocht een kroon van takjes voor me. We waren samen.

‘America,’ kraste mijn moeder.

Terwijl ze het licht aandeed, schrok ik wakker uit mijn droom. Ik knipperde slaperig met mijn ogen en wreef ze uit om mezelf langzaam te laten wennen aan het felle licht.

‘Wakker worden, America. Ik wil je een voorstel doen.’ Ik keek op mijn wekker. Het was zeven uur in de ochtend. Ik lag pas… vijf uur in bed.

‘Dat ik nog even mag slapen?’

‘Nee, lieverd, ga eens rechtop zitten. Ik heb iets belangrijks met je te bespreken.’

Ik kwam slaapdronken overeind. Mijn moeder klapte in haar handen, alsof ze me zo tot actie kon aanzetten.

‘Hup, America, wakker worden.’

Ik geeuwde. Twee keer. ‘Wat is er?’

‘Ik wil dat je je opgeeft voor de Selectie. Ik denk dat je een geweldige prinses zult zijn.’

Hier was het nog veel te vroeg voor. ‘Mam, toe nou, ik wil…’ Ik zuchtte. Ik herinnerde me dat ik Aspen had beloofd dat ik me zou opgeven. Maar nu, in het felle ochtendlicht, wist ik niet of ik het kon opbrengen.

‘Ik weet dat je niet mee wilt doen, maar misschien ben je op andere gedachten te brengen als ik er iets tegenover stel.’

Ik spitste mijn oren. Wat kon ze me in hemelsnaam te bieden hebben?

‘Je vader en ik hebben gisteravond gepraat en besloten dat je oud genoeg bent om voortaan alleen aan het werk te gaan. Je speelt even goed piano als ik, en als je nog wat meer oefent op de viool, is je spel volmaakt. En qua zang kan niemand in de provincie aan je tippen.’

Ik glimlachte slaapdronken. ‘Dank je, mam. Dat is fijn om te horen.’ Ik begreep niet waarom ze dacht dat haar voorstel me over de streep zou trekken het maakte me weinig uit of ik alleen of samen met haar optrad.

‘Maar dat is nog niet alles. Je mag voortaan zelf werk aannemen en in je eentje optreden, en… je mag de helft van wat je verdient houden.’ Haar mond vertrok bijna in een grimas.

Ik zette grote ogen op.

‘Maar alleen als je je opgeeft voor de Selectie.’ Ze glimlachte. Ze wist dat ik me gewonnen zou geven, maar had waarschijnlijk verwacht dat ik me eerst zou verzetten. Maar waarom zou ik? Ik was toch al van plan me op te geven en nu kon ik ook nog mijn eigen geld verdienen.

‘Je weet dat ik niet meer kan doen dan me opgeven, hè? Ik kan er niet voor zorgen dat mijn lot ook getrokken word.’

‘Ja, dat weet ik. Maar het is de moeite waard het te proberen.’

‘Wauw, mam.’ Ik schudde mijn hoofd. Ik kon het nog steeds niet geloven. ‘Oké. Ik zal het formulier vandaag nog invullen. Mag ik echt de helft van het geld houden?’

‘Natuurlijk. Vroeg of laat zul je toch op eigen benen moeten staan. Het is goed voor je om met geld te leren omgaan. Maar vergeet je familie niet. We hebben je nog altijd nodig.’

‘Ik zal jullie niet vergeten, mam. Vooral onze ruzies zullen me voor altijd bijblijven,’ zei ik met een knipoog.

Ze lachte, en daarmee was de zaak af.

Ik ging onder de douche en verwonderde me erover dat er in 24 uur zo veel kon veranderen. Door simpelweg een formulier in te vullen, kon ik de goedkeuring van mijn familie krijgen, Aspen blij maken en het geld verdienen dat ik nodig had om met hem te kunnen trouwen.

Zelf maakte ik me niet zo veel zorgen om het geld, maar Aspen stond erop dat we eerst spaarden. Aan de huwelijksvoltrekking waren kosten verbonden en we wilden een klein feest geven voor onze familie. Ik ging ervan uit dat we het geld vrij snel bij elkaar zouden hebben zodra we besloten te trouwen, maar Aspen wilde meer zekerheid. Hopelijk zou hij nu inzien dat we geen geldproblemen hoefden te hebben als ik voluit aan het werk kon.

Na mijn douche borstelde ik mijn haar en maakte ik me licht op om mijn meevaller te vieren. Vervolgens liep ik naar mijn kast om me aan te kleden. Ik had niet veel keus: bijna al mijn kleren waren beige, bruin of groen. Ik had een paar mooie jurken voor als ik met mijn moeder optrad, maar die waren hopeloos ouderwets. Daar had ik mee leren leven. Zessen en Zevens droegen bijna altijd spijkergoed of kleren van een andere stevige stof. Vijven gingen gewoonlijk gekleed in saaie, effen outfits, terwijl artiesten zich in tunieken hesen en zangers en dansers er alleen tijdens een optreden bijzonder hoefden uit te zien. De hoogste kasten droegen ter afwisseling soms ook kaki en spijkergoed, maar bij hen had die stof op een of andere manier een veel chiquere uitstraling. Zelfs kleren, voor ons een eerste levensbehoefte, waren voor hen een luxeartikel, en dat terwijl ze alles al hadden.

Ik trok een kaki short en een groen tuniektopje aan, veruit de spannendste kleren die ik bezat, en bekeek mezelf een laatste keer in de spiegel voordat ik naar beneden ging. Ik voelde me mooi vandaag en vroeg me af of het aan mijn ogen lag, die glansden van opwinding.

Mijn moeder zat neuriënd naast mijn vader aan de keukentafel. Ze keken allebei een paar keer naar me op, maar zelfs hun starende blikken brachten me niet van de wijs toen ik het inschrijfformulier van de tafel pakte.

De kwaliteit van het papier verraste me. Ik had nog nooit zo’n dik papier in handen gehad, en het had een mooie, lichte textuur. Even herinnerde het gewicht van het formulier me aan de belangrijke stap die ik op het punt stond te zetten. Twee woorden schoten door mijn hoofd: stel dat?

Ik verdrong de gedachte en zette de pen op het papier.

Het was heel eenvoudig. Ik vulde mijn naam, leeftijd, kaste en contactinformatie in. Ik moest mijn lengte en gewicht opgeven, en ook de kleur van mijn haar, ogen en huid. Het deed me goed te kunnen invullen dat ik drie talen sprak. De meeste mensen spraken er maar twee, maar mijn moeder had erop gestaan dat we zowel Frans als Spaans leerden, omdat beide talen in sommige delen van het land nog steeds werden gesproken. Mijn talenkennis kwam ook goed van pas bij het zingen, er waren zo veel mooie liederen in het Frans. We moesten ook de hoogst genoten opleiding invullen. Opleidingen liepen sterk uiteen in ons land, omdat alleen Zessen en Zevens openbare scholen bezochten en dus officiële schooltypen hadden gevolgd. Ik was bijna klaar met mijn opleiding. Onder speciale vaardigheden noteerde ik zingen en de instrumenten die ik bespeelde.

‘Zou de vaardigheid om als een blok in slaap te vallen ook meetellen?’ vroeg ik aan mijn vader. Ik wilde toch op een of andere manier laten merken dat ik het niet eens was met de gang van zaken.

‘Ja, zet dat er maar bij. En vergeet ook niet te vermelden dat je binnen vijf minuten een warme maaltijd naar binnen kunt schrokken,’ antwoordde hij.

Ik lachte. Het was waar, ik had de neiging mijn eten zonder te kauwen door te slikken.

‘O, jullie ook altijd! Zet er dan ook maar meteen bij dat je een onverbeterlijke lastpost bent!’ Mijn moeder stormde de kamer uit.

Ik keek mijn vader verbaasd aan. Ik begreep niet waarom ze zo kwaad was. Ze kreeg nu toch wat ze wilde?

‘Ze wil gewoon het beste voor je, dat is alles.’ Hij leunde achterover in zijn stoel, een kort moment van ontspanning voordat hij weer verder moest werken aan zijn opdracht die aan het eind van de maand klaar moest zijn.

‘Jij ook, maar jij wordt nooit kwaad,’ zei ik.

‘Dat komt omdat je moeder en ik andere ideeën hebben over wat het beste voor je is.’ Hij keek me grijnzend aan.

Ik had zijn grote mond, letterlijk en figuurlijk. Net als hij kon ik er argeloos dingen uit flappen die me in de problemen brachten. Mijn temperament had ik van mijn moeder, alleen kon zij beter tot tien tellen als dat nodig was. Ik niet, dat bleek wel weer…

‘Pap, als ik met een Zes of Zeven zou willen trouwen, en het was iemand van wie ik echt hield, zou je dat dan goedvinden?’

Mijn vader zette zijn beker neer en keek me strak aan. Ik probeerde mijn gezicht in de plooi te houden om niets van mijn gevoelens prijs te geven. Toen slaakte hij een diepe, trieste zucht. ‘America, al hield je van een Acht, dan nog zou ik willen dat je met hem trouwde. Maar besef wel dat liefde kan slijten als er spanningen in het huwelijk komen. Iemand van wie je nu houdt, kun je gaan haten als hij niet voor je kan zorgen. En als je niet voor je kinderen kunt zorgen, wordt het nog moeilijker. Onder dergelijke omstandigheden houdt liefde niet altijd stand.’

Mijn vader legde zijn hand op de mijne en dwong me met zijn blik hem aan te kijken. Ik probeerde mijn twijfels te verbergen. ‘Maar wat er ook gebeurt, ik wil dat je wordt bemind. Dat verdien je. En ik hoop dat je trouwt uit liefde en niet voor een hogere kaste.’

Hij kon niet zeggen wat ik wilde horen: dat ik moest trouwen uit liefde, ook al was het met iemand uit een lagere kaste. Maar hier mocht ik al blij mee zijn.

‘Dank je, pap.’

‘Wees een beetje aardig tegen je moeder. Ze bedoelt het goed.’ Hij gaf me een kus op mijn voorhoofd en ging aan het werk.

Ik zuchtte en ging verder met het invullen van het formulier. Het ergerde me dat mijn familie steeds vaker bepaalde wat ik wel en niet mocht, alsof ik daar zelf niets meer over te zeggen had. Tegelijkertijd wist ik dat ik me erbij neer zou leggen. We konden ons de luxe van persoonlijke keuzes niet veroorloven. Ons gezin had het zwaar.

Ik liep met mijn inschrijfformulier de keuken uit en trof mijn moeder aan in de achtertuin, waar ze herstelwerk zat te doen. May was bezig met haar huiswerk in de schaduw van de boomhut. Aspen had altijd geklaagd over de strenge leraren op openbare scholen, maar ik durfde te wedden dat mijn moeder nog een graadje erger was. Het was nota bene zomer.

‘Heb je het echt ingevuld?’ vroeg May, wippend op haar knieën.

‘Jazeker.’

‘Waarom nu ineens wel?’

‘Je weet toch hoe dwingend mama kan zijn,’ zei ik nadrukkelijk, maar mijn moeder leek zich niet te schamen voor haar chantage. ‘We kunnen naar het provinciehuis als je klaar bent, mam.’

Ze glimlachte flauw. ‘Zo mag ik het horen. Ga je spullen maar vast pakken, dan kunnen we meteen gaan. Ik wil dat formulier zo snel mogelijk inleveren.’

Gehoorzaam begaf ik me naar mijn slaapkamer om mijn schoenen en tas te halen, maar toen ik langs Gerads kamer kwam, bleef ik staan. Hij stond met een gefrustreerde uitdrukking op zijn gezicht naar een leeg schilderdoek te staren. We probeerden Gerad voortdurend ideeën aan de hand te doen, maar geen van onze tips beklijfde. Je hoefde maar een blik op de gehavende voetbal in de hoek van zijn kamer te werpen, of op de tweedehands microscoop, die we bij wijze van betaling een keer met kerst hadden gekregen, om te weten dat zijn hart niet bij de kunst lag.

‘Heb je geen inspiratie vandaag?’ vroeg ik, terwijl ik zijn kamer in liep.

Hij keek op en schudde zijn hoofd.

‘Waarom ga je niet een keer beeldhouwen, zoals Kota. Je hebt er de handen voor. Ik weet zeker dat je er goed in bent.’

‘Ik wil helemaal niet beeldhouwen. En ook niet schilderen of zingen of pianospelen. Ik wil voetballen.’ Hij schopte met zijn voet tegen het verkleurde tapijt.

‘Dat weet ik. Dat kan ook, maar alleen als hobby. Je moet een vak vinden waar je goed in bent en waarmee je geld kunt verdienen. Je kunt het naast elkaar doen.’

‘Maar waarom?’ jammerde hij.

‘Je weet best waarom. Dat is nu eenmaal zo in de wet geregeld.’

‘Maar het is niet eerlijk!’ Gerad gooide het doek op de grond, en ik zag een stofwolk opwaaien in het licht van het raam. ‘Wij kunnen er toch niets aan doen dat overgrootvader arm was.’

‘Ik weet het.’ Het was inderdaad niet eerlijk dat iemand in zijn keuzes werd beperkt omdat zijn voorouders niet in staat waren geweest de regering bij te staan, maar zo was het nu eenmaal geregeld. Misschien moesten we gewoon dankbaar zijn dat we hier veilig waren. ‘Ik denk dat het destijds de enige manier was om het land te besturen.’

Gerad zei niets. Met een zucht pakte ik het doek op en zette het weer op zijn ezel. Dit was zijn leven, en dat kon hij niet zomaar vergooien.

‘Je hoeft je hobby’s niet op te geven, Ger. Je wilt papa en mama later toch ook kunnen helpen? Of kunnen trouwen?’ Ik gaf hem een por in zijn zij.

Met gespeelde afkeer stak hij zijn tong naar me uit, en we schoten beiden in de lach.

‘America!’ riep mijn moeder vanuit de hal. ‘Waar blijf je nou?’

‘Ik kom eraan!’ riep ik terug. Ik wendde me weer tot Gerad. ‘Ik weet dat het moeilijk is, maar zo is het nu eenmaal, oké?’ Maar ik wist dat het niet ‘oké’ was. Het was allesbehalve oké.

Mijn moeder en ik liepen het hele eind naar het provinciehuis. Soms, als iets te ver lopen was of we moesten optreden, namen we de bus. Je maakte geen goede indruk als je bezweet bij het huis van een Twee aanklopte. Ze keken toch al op ons neer. Maar dit was een uitstapje en de wandeling was te doen.

We bleken niet de enigen die het inschrijfformulier zo snel mogelijk wilden inleveren, want tegen de tijd dat we bij het provinciehuis van Carolina aankwamen, stond de straat vol met vrouwen.

Terwijl ik aansloot in de rij, zag ik voor me een paar meisjes uit onze buurt staan. De rij was op sommige plaatsen vier mensen breed en ging halverwege de hoek om. Het zag ernaar uit dat alle meisjes uit de provincie zich hadden opgeven voor de Selectie. Ik wist niet of ik me teleurgesteld of opgelucht moest voelen.

‘Magda!’ riep iemand achter ons. Mijn moeder en ik draaiden ons tegelijk om bij het horen van haar naam.

Aspens moeder kwam met Celia en Kamber op ons toe gelopen. Ze moest een dag vrij hebben genomen om de tweeling te kunnen vergezellen. Haar dochters waren onberispelijk gekleed en zagen eruit om door een ringetje te halen. Niet dat hun outfits veel voorstelden, maar wat ze ook droegen, het stond hen goed, net als Aspen. En net als Aspen hadden de zusjes donker haar en een betoverende glimlach.

Aspens moeder glimlachte naar me, en ik grijnsde terug. Ik aanbad haar. Ik sprak haar niet vaak, maar ze was altijd vriendelijk tegen me. En dat was niet omdat ik een kaste hoger was dan zij. Ik had eens gezien dat ze de kleren die haar kinderen waren ontgroeid weggaf aan families die bijna niets hadden. Ze was gewoon een aardige vrouw.

‘Hallo, Lena,’ groette mijn moeder. ‘En Kamber en Celia, hoe gaat met jullie?’

‘Goed!’ riepen ze in koor.

‘Jullie zien er prachtig uit,’ zei ik, en ik streek een krul van Celia over haar schouder.

‘We wilden er mooi uitzien voor de foto,’ reageerde Kamber.

‘Voor de foto?’ vroeg ik.

‘Ja.’ Aspens moeder sprak op gedempte toon. ‘Ik was gisteren bij een rechter thuis aan het poetsen en toen hoorde ik dat deze loting helemaal geen loting is. Ze nemen foto’s en verzamelen informatie. Als het een willekeurige loting was, zou het toch niet uitmaken hoeveel talen je spreekt?’

Dat had ik ook vreemd gevonden, maar ik dacht dat de informatie voor ná de trekking was.

‘Het is blijkbaar uitgelekt,’ vervolgde ze. ‘Kijk maar om je heen. Zie je dat de meeste meisjes zich behoorlijk hebben opgedirkt?’

Ik liet mijn blik langs de meisjes in de rij glijden. Aspens moeder had gelijk. Je kon duidelijk zien wie het wel en wie het niet wisten. Vlak achter ons stond een meisje – een Zeven – dat haar werkkleding nog aanhad. Haar modderige laarzen zouden waarschijnlijk niet op de foto komen, maar haar stoffige overall wel. Een paar meter achter haar stond nog een Zeven, die opviel door haar gereedschapsriem. Het beste wat ik over haar kon zeggen, was dat haar gezicht schoon was.

Niet ver voor me in de rij stond een meisje dat haar haar in een wrong had gedraaid zodat haar sierlijke pijpenkrullen bevallig langs haar gezicht vielen. Het meisje naast haar, te oordelen naar haar kleren een Twee, zag eruit alsof ze de wereld wilde smoren in haar decolleté. Sommige meisjes hadden zelfs zo veel make-up op dat ze me aan een clown deden denken. Maar zij hadden tenminste hun best gedaan, en dat kon ik van mezelf niet zeggen.

Ik zag er netjes uit, maar had amper iets aan mijn uiterlijk gedaan. Net zomin als de Zevens wist ik dat er een foto zou worden gemaakt. Even zonk de moed me in de schoenen.

Maar waarom? Ik riep mezelf tot de orde en dwong mijn gedachten in een andere richting. Ik wilde dit toch niet? Als ik er niet mooi genoeg uitzag, was dat alleen maar in mijn voordeel. Dan deed ik onder voor Aspens zusjes. De tweeling beschikte over een natuurlijke schoonheid, die door hun lichte make-up extra goed uitkwam. Als Kamber of Celia won, zou Aspens hele familie stijgen op de maatschappelijke ladder. Mijn moeder kon een huwelijk met een Eén toch niet afkeuren omdat de bruidegom niet de prins zelf was? Mijn gebrek aan informatie was een zegen.

‘Volgens mij heb je gelijk,’ zei mijn moeder. ‘Dat meisje daar ziet eruit alsof ze naar een kerstfeest gaat.’ Ze lachte, maar ik zag aan haar gezicht dat ze het vervelend vond dat ik in het nadeel was.

‘Ik snap niet waarom sommige meisjes zich zo opdirken. Kijk naar America. Ze is beeldschoon van zichzelf. Ik ben blij dat jij daar niet aan meedoet, kind,’ zei mevrouw Leger.

‘Ik spring er absoluut niet uit. Waarom zou iemand mij kiezen als hij Kamber of Celia kan krijgen?’ Ik knipoogde naar hen, en ze glimlachten. Mijn moeder glimlachte ook, maar bij haar zag het er geforceerd uit. Waarschijnlijk vroeg ze zich af of ik in de rij moest blijven staan of dat ze me naar huis zou sturen om me te gaan omkleden.

‘Ach, malle meid! Als Aspen bij je broer vandaan komt, zegt hij altijd dat Moeder Natuur de Singers qua talent en schoonheid heeft voorgetrokken,’ zei Aspens moeder.

‘O ja? Wat aardig van hem!’ riep mijn moeder opgetogen uit.

‘Ja, een moeder kan zich geen betere zoon wensen. Hij werkt keihard en steunt ons waar mogelijk.’

‘Ooit gaat hij een meisje heel gelukkig maken,’ zei mijn moeder. Ze volgde het gesprek maar met één oor omdat ze het te druk had met het inschatten van de concurrentie.

Mevrouw Leger keek even snel om zich heen. ‘Tussen ons gezegd en gezwegen, ik denk dat hij al iemand op het oog heeft.’

Ik verstijfde. Ik wist niet of ik erop moest reageren, bang dat ik mezelf zou verraden.

‘Wat voor iemand is ze?’ vroeg mijn moeder. Ook al stond ze mijn huwelijk met een volslagen vreemde te plannen, voor een goede roddel vond ze altijd de tijd.

‘Geen idee! Ik heb haar nog niet ontmoet. Maar ik vermoed het omdat hij de laatste tijd zo vrolijk is,’ antwoordde ze stralend.

De laatste tijd? We hadden al bijna twee jaar verkering. Waarom nu pas?

‘Hij loopt constant te neuriën,’ vulde Celia aan.

‘Ja, en te zingen,’ beaamde Kamber.

‘Hij zingt?’ riep ik verbaasd uit.

‘Jazeker,’ antwoordden ze in koor.

‘Dan moet er iemand in het spel zijn,’ deed mijn moeder een duit in het zakje. ‘Ik ben benieuwd wie het is.’

‘Anders ik wel. Maar het moet een geweldig meisje zijn. Hij werkt de laatste maanden zo hard… Veel harder dan gewoonlijk. En hij legt wat geld opzij. Ik denk dat hij wil sparen voor de bruiloft.’

Ik hapte even naar adem. Gelukkig dachten de anderen dat ik me opwond over het nieuwtje.

‘Ik vind het geweldig,’ ging mevrouw Leger verder. ‘Ook al kan hij ons nog niet zeggen wie het is, ik hou nu al van haar. Hij ziet er zo tevreden uit en heeft de hele dag een glimlach op zijn gezicht. We hebben het zwaar sinds Herrick er niet meer is, en Aspen stelt zulke hoge eisen aan zichzelf. Een meisje dat hem zo gelukkig maakt, is nu al mijn dochter.’

‘Ze boft maar! Je hebt een geweldige zoon,’ zei mijn moeder.

Ik kon mijn oren niet geloven. Hij legde geld opzij terwijl zijn familie de eindjes aan elkaar moest knopen. Ik wist niet of ik boos op hem moest zijn of dat ik hem moest zoenen. Ik had… Ik had er geen woorden voor. Aspen was van plan me ten huwelijk te vragen! Ik kon nergens anders meer aan denken. Aspen, Aspen, Aspen.

Ik wachtte tot ik aan de beurt was, tekende bij het loket dat ik het formulier naar waarheid had ingevuld en liet me fotograferen. Ik ging in de stoel zitten, schikte mijn haar zodat het er wat voller uitzag en draaide me om naar de fotograaf.

Wedden dat er in heel Illea geen meisje te vinden was dat zo stralend glimlachte als ik?





4





Het was vrijdag, om acht uur zou het nieuws worden uitgezonden door de Illeaanse Radio- en Televisieomroeporganisatie. Het was niet verplicht ernaar te kijken, maar als je verstandig was zorgde je ervoor dat je het niet miste. Zelfs Achten – de daklozen en de zwervers – zouden een winkel of kerk proberen te vinden om het nieuws te volgen. Met de Selectie op komst was het IRT-nieuws praktisch een must. Iedereen wilde op de hoogte blijven van de gebeurtenissen.

‘Denk je dat ze vanavond de winnaars al bekendmaken?’ vroeg May, die haar mond volpropte met puree.

‘Nee, lieverd. Iedereen die in aanmerking komt, heeft nog negen dagen de tijd om zich op te geven. Het zal nog wel twee weken duren voor we het weten.’ Moeders stem had in jaren niet zo kalm geklonken. Ze was de rust zelve, blij dat ze iets voor elkaar had gekregen waar ze haar zinnen op had gezet.

‘Maar ik kan niet wachten!’ jammerde May.

Zíj kon niet wachten? Wier naam zat er verdorie in die grabbelton?

‘Ik hoorde van mama dat jullie lang in de rij hebben gestaan,’ mengde mijn vader zich in het gesprek.

Ik keek verbaasd op. ‘Ja,’ zei ik. ‘Ik had lang niet zo veel meiden verwacht. Ik snap niet waarom we nog negen dagen de tijd krijgen om ons op te geven. Volgens mij stond de hele provincie in de rij.’

Mijn vader grinnikte. ‘Was het leuk om je rivalen de maat te nemen?’

‘Daar heb ik me niet mee beziggehouden,’ antwoordde ik naar waarheid. ‘Dat heb ik aan mama overgelaten.’

Mijn moeder knikte instemmend. ‘Ik heb mijn ogen goed de kost gegeven. Dat gaat automatisch. America zag er goed uit. Netjes en naturel. Echt, lieverd, je bent beeldschoon. Als ze de deelnemers selecteren op uiterlijk en opleiding, en niet door middel van een loting, dan maak je meer kans dan ik had gedacht.’

‘Ik heb geen flauw idee,’ zei ik om een slag om de arm te houden. ‘Er was een meisje met zo veel lippenstift op dat het leek of ze een bloedneus had. Maar misschien vindt de prins dat mooi.’

Iedereen lachte, en mama en ik vermaakten mijn vader en Gerad met ons commentaar op de meest opvallende outfits die we hadden gezien. Bij May ging het erin als koek, en Gerad glimlachte tussen de happen door. Soms was het makkelijk te vergeten dat de sfeer in ons huis al gespannen was sinds Gerad iets van de wereld om zich heen begreep.

Om acht uur zaten we op een kluitje klaar in de huiskamer – mijn vader in zijn luie stoel, May naast mijn moeder op de bank met Gerad op schoot, en ik languit op de grond – en stond de televisie op het kanaal van de publieke omroep. Het was de enige zender waarvoor je niet hoefde te betalen, dus zelfs Achten konden hem ontvangen, als ze tenminste een tv hadden.

Het volkslied werd gespeeld. Het klinkt misschien raar, maar ik heb altijd van het volkslied gehouden. Het was een van de liederen die ik het liefst zong.

De foto van de koninklijke familie kwam in beeld. Koning Clarkson stond op een podium; zijn adviseurs, die de laatste cijfers hadden op het gebied van infrastructuur en milieuzaken, zaten rechts van hem. De camera bracht ze even in beeld. Het zag ernaar uit dat er vanavond verschillende mededelingen zouden worden gedaan. Links in beeld zaten de koningin en prins Maxon in elegante kleding op troonachtige stoelen. Ze zagen er statig en belangrijk uit.

‘Daar is je vriendje, Ames,’ zei May. Weer lachte iedereen.

Ik nam Maxon aandachtig op. Hij was best knap, maar lang niet zo knap als Aspen. Hij had honingblond haar en bruine ogen, wat hem een zomerse uitstraling gaf. Ik kon me voorstellen dat sommige meisjes daarop vielen. Zijn kortgeknipte haar zat keurig in model en zijn grijze pak zat als gegoten.

Maar hij zat als een stijve hark in zijn stoel en zijn gezicht stond strak van de spanning. Zijn schone haar was te perfect, zijn maatpak te kreukloos. Hij leek meer op een schilderij dan op een persoon van vlees en bloed. Ik zou bijna medelijden krijgen met het meisje dat met hem zou moeten trouwen. Wat een oersaai leven moest haar te wachten staan.

Ik richtte mijn aandacht op zijn moeder, die iets sereens over zich had. Ook zij zat kaarsrecht in haar stoel, maar ze zag er lang niet zo ijzig uit. Ik besefte dat zij, anders dan de koning en prins Maxon, niet in het paleis was opgegroeid. Ze was een graag geziene dochter van Illea. Ze zou iemand zoals ik geweest kunnen zijn.

De koning was al aan zijn aankondiging begonnen, maar ik moest het weten. ‘Mam?’ Ik fluisterde om mijn vader niet te storen.

‘Ja?’

‘De koningin… wat was zij? Haar kaste, bedoel ik.’

Mijn moeder moest glimlachen om mijn belangstelling. ‘Een Vier.’

Een Vier. In haar vormende jaren had ze in een fabriek of een winkel gewerkt, of misschien wel op een boerderij. Ik vroeg me af wat voor een leven ze had geleid. Had ze een grote familie? Ze had zich als kind waarschijnlijk geen zorgen hoeven maken over eten. Waren haar vriendinnen jaloers op haar geweest toen ze werd uitverkoren? Als ik goede vriendinnen had gehad, zouden die dan ook jaloers op mij zijn geweest?

Domme vraag. Ik werd er toch niet uitgepikt. Ik kon me maar beter concentreren op de woorden van de koning.

‘Heden ochtend werd Nieuw-Azië opnieuw aangevallen, waardoor onze bases schade leden. Onze troepen zijn nu licht in de minderheid, maar we hebben er alle vertrouwen in dat met de nieuwe lichting volgende maand het moreel zal opbloeien, om nog maar te zwijgen van de toename van onze strijdkracht.’

Ik had een hekel aan oorlog. Helaas waren we een jonge natie die zich tegen alles en iedereen moest verdedigen. Nog een invasie zou dit land niet overleven. Nadat de koning ons op de hoogte had gebracht van een aanval op een rebellenkamp, lichtte een financieel adviseur ons in over hoe het er met de staatsschuld voor stond. Vervolgens kondigde het hoofd van de commissie Infrastructuur aan dat er binnen twee jaar een begin werd gemaakt met de herstelwerkzaamheden van de verschillende snelwegen waaraan sinds de Vierde Wereldoorlog niets meer was gedaan. Uiteindelijk verscheen de laatste persoon, de ceremoniemeester, op het podium.

‘Goedenavond, geachte burgers van Illea. Zoals u weet hebben we onlangs uitnodigingen verstuurd om deel te nemen aan de Selectie! Ik heb de eerste telling van het aantal ingeleverde formulieren ontvangen en kan u tot mijn genoegen mededelen dat duizenden mooie vrouwen in Illea zich hebben opgegeven voor de loting.’

Op de achtergrond schoof Maxon heen en weer op zijn stoel. Zweette hij nu al peentjes?

‘Namens het koninklijk huis wil ik u bedanken voor uw enthousiasme en vaderlandsliefde. Met een beetje geluk vieren we met oudjaar de verloving van onze dierbare prins Maxon met een lieftallige, talentvolle en intelligente dochter van Illea.’

De paar adviseurs die er zaten, begonnen te applaudisseren. Maxon glimlachte, maar leek niet echt op zijn gemak. Toen het applaus wegstierf, vervolgde de ceremoniemeester zijn verhaal.

‘Natuurlijk zullen er veel programma’s gewijd worden aan de ontmoetingen met de geselecteerde jongedames, om nog maar te zwijgen van de specials die er zullen volgen over hun leven in het paleis. En wie kan ons gedurende deze spannende tijd beter begeleiden dan onze eigen Gavril Fadaye!’

Weer klonk er een klein applaus, maar dit keer waren het mijn moeder en May die klapten. Gavril Fadaye was een legende. Hij verzorgde al zo’n kleine twintig jaar het begeleidende commentaar tijdens de parade op het Grote Dankfeest en de kerstshows, en tijdens alle andere vieringen in het paleis. Ik had nog nooit een interview gezien met de leden van de koninklijke familie, of met hun beste vrienden en hun familie, dat niet door hem werd geleid.

‘O, America, misschien ga je Gavril wel ontmoeten!’ riep mijn moeder verrukt uit.

‘Daar heb je hem!’ riep May. Ze wapperde met haar handen.

En ja hoor, daar kwam Gavril het podium op gekuierd in zijn strak gesneden blauwe pak. Ik schatte hem achter in de veertig, en hij zag er zoals altijd erg goed uit. Terwijl hij over het podium liep, viel het licht op de speld op zijn revers, een gouden flits die me deed denken aan het forte-teken in mijn pianoboeken.

‘Goooeeeedenavond Illea!’ zingzegde hij. ‘Ik kan u vertellen dat ik heel vereerd ben om deel te mogen uitmaken van de Selectie. Ik bof maar dat ik straks 35 mooie vrouwen mag ontmoeten! Welke gek zou mijn baan niet willen hebben?’ Hij knipoogde naar ons in de camera. ‘Maar voordat ik al die lieftallige dames ga ontmoeten, van wie er eentje onze nieuwe prinses zal worden, heb ik het genoegen om met de man te praten om wie het allemaal draait, onze prins Maxon.’

Na die woorden liep Maxon over het met vloerbedekking beklede podium naar een paar stoelen dat voor hem en Gavril was klaargezet. Hij trok zijn stropdas recht en streek zijn pak glad, alsof hij er nóg stijver wilde uitzien. Daarna gaf hij Gavril een hand, ging tegenover hem zitten en pakte een microfoon. De stoel was hoog genoeg voor Maxon om zijn voeten op de spijl in het midden tussen de poten te zetten. Zo zag hij er een stuk losser uit.

‘Fijn u weer te zien, Uwe Hoogheid.’

‘Dank je, Gavril. Het genoegen is geheel wederzijds.’ Maxons stem was al even strak en weloverwogen als zijn uiterlijk. Alles aan hem straalde formaliteit uit. Alleen al bij het idee dat ik met hem in dezelfde kamer zou moeten zitten, kreeg ik koude rillingen.

‘In nog geen maand tijd zullen er 35 vrouwen bij u in het paleis komen wonen. Wat vindt u daarvan?’

Maxon lachte. ‘Ik moet toegeven dat ik er aardig zenuwachtig van word. Ik kan me voorstellen dat het heel wat lawaaieriger in huis wordt met zo veel gasten. Maar ik kijk er erg naar uit.’

‘Hebt u uw goede oude vader al om advies gevraagd om te horen hoe het hem destijds is gelukt zo’n mooie vrouw als uw moeder te veroveren?’

Zowel Maxon als Gavril keken naar de koning en de koningin, waarna de camera zwenkte en toonde hoe ze elkaar glimlachend aankeken en elkaars hand vasthielden. Het zag er oprecht uit, maar wie waren wij om dat te kunnen beoordelen?

‘Nog niet. Zoals u weet is de situatie in Nieuw-Azië geëscaleerd en heb ik met hem vooral gesproken over militaire zaken. Ik heb nog geen tijd gehad om over meisjes te praten.’

Mijn moeder en May lachten. Kennelijk was het grappig.

‘We hebben niet veel tijd meer, dus ik zou u nog één vraag willen stellen. Hoe ziet uw droomvrouw eruit?’

Maxon leek uit het veld geslagen door de vraag. Het was moeilijk te zeggen, maar ik kreeg de indruk dat hij bloosde.

‘Eerlijk gezegd weet ik dat niet. Ik denk dat dat het mooie van deze Selectie is. Geen twee vrouwen zijn hetzelfde. Niet qua uiterlijk, karakter of talenten. Door ze te ontmoeten en met ze te praten, hoop ik gaandeweg te ontdekken wat ik zoek.’ Maxon glimlachte.

‘Dank u, Uwe Hoogheid. Dat hebt u heel mooi gezegd. En ik denk dat ik voor heel Illea spreek als ik u heel veel succes wens.’

‘Dank je,’ zei Maxon. Omdat de camera niet snel genoeg wegdraaide, konden we hem naar zijn ouders zien kijken, alsof hij zich afvroeg of hij het goed had gedaan. Het volgende shot zoomde weer in op Gavrils gezicht, zodat hun reactie ons ontging.

‘Helaas zit onze tijd erop voor vanavond. Bedankt voor het kijken naar het nieuws en tot volgende week!’

Na die woorden klonk er muziek en begon de aftiteling.

‘Daar komt de bruid…’ begon May op een plagerig toontje te zingen.

Ik pakte een kussen en gooide het naar haar hoofd, maar stiekem moest ik om haar lachen. Maxon was zo’n saaie stijve hark dat ik me niet kon voorstellen dat iemand gelukkig kon worden met zo’n sul.

De rest van de avond probeerde ik Mays pesterijtjes te negeren, totdat ik me ten slotte terugtrok op mijn kamer om in mijn eentje te zijn. De gedachte alleen al dat ik naast Maxon Schreave zou moeten zitten, gaf me een onbehaaglijk gevoel. Mays grapjes bleven de hele nacht door mijn hoofd spoken, en ik sliep onrustig.

Ik werd wakker van een geluid dat ik aanvankelijk niet kon thuisbrengen, maar toen het eenmaal tot me doordrong, spiedde ik onbeweeglijk mijn kamer rond, bang dat er iemand binnen was.

Klop, klop, klop.

Ik rolde me stilletjes om naar het raam en keek in het grijnzende gezicht van Aspen. Ik sprong uit bed, trippelde op mijn tenen naar de deur, die op een kier stond, en draaide hem op slot. Vervolgens liep ik terug naar mijn bed en opende voorzichtig het raam.

Toen Aspen door het raam naar binnen klom en op mijn bed ging zitten, werd ik overspoeld door een warmte die niets met de zomer te maken had.

‘Wat doe jij hier?’ fluisterde ik, en ik glimlachte in de duisternis.

‘Ik móést je zien,’ zei hij. Ik voelde zijn adem op mijn wang. Hij nam me in zijn armen en trok me naast zich op het bed.

‘Ik heb je zo veel te vertellen, Aspen,’ zei ik toen ik me in zijn armen had genesteld.

‘Ssst, niks zeggen. Als we betrapt worden hebben we de poppen aan het dansen. Ik wil alleen maar naar je kijken.’

Ik gehoorzaamde. Ik bleef roerloos liggen terwijl Aspen me diep in mijn ogen keek. Daarna begon hij met zijn neus in mijn hals te snuffelen en liet hij zijn handen op- en neergaan over de rondingen van mijn heupen. Ik hoorde zijn ademhaling versnellen, en voor ik het wist, was ik verloren.

Zijn mond, in het kuiltje van mijn hals, begon me te zoenen. Ik hapte naar adem. Aspens lippen gleden over mijn kin en bedekten mijn mond, waardoor het geluid van mijn zware ademhaling verstomde. Ik klampte me aan hem vast. Onze gejaagde strelingen en de vochtige warmte van de nacht bedekten ons met een fijn laagje zweet.

Het was een gestolen moment.

Aspen maakte zijn mond los van de mijne. Ik wilde nog lang niet stoppen, maar we moesten verstandig zijn. Als we ons door ons verlangen lieten meeslepen en het kwam uit, werden we in de gevangenis gegooid.

Nog een reden waarom iedereen jong wilde trouwen: wachten was een kwelling.

‘Ik kan nu beter gaan,’ fluisterde hij.

‘Maar ik wil dat je blijft,’ zei ik bij zijn oor. Ik snoof de geur van zijn zeep op.

‘America Singer, op een dag zul je elke avond in mijn armen in slaap vallen. En dan zal ik je elke ochtend wakker kussen. Met zo veel kussen als je wilt.’

Ik beet op mijn lip bij het vooruitzicht.

‘Maar nu moet ik gaan. Tart het lot niet.’

Ik zuchtte en liet hem los. Hij had gelijk.

‘Ik hou van je, America.’

‘Ik ook van jou, Aspen.’

Onze geheime momenten zouden me er in moeilijke tijden doorheen slepen: als mijn moeder teleurgesteld zou zijn omdat ik niet was gekozen, tijdens de extra optredens die ik zou moeten doen om Aspen te helpen met sparen, als de hel zou losbreken wanneer hij mijn vader om mijn hand zou vragen, of wat ons ook te wachten stonden als we eenmaal getrouwd waren. Dat deed er allemaal niet toe. Zolang ik Aspen had, kon ik alles aan.





5





Een week later was ik eerder in de boomhut dan Aspen.

Het was nog een hele toer geweest om alles ongezien boven te krijgen, maar het was me gelukt. Ik schoof nog een laatste keer met de borden toen ik iemand de boom in hoorde klimmen.

‘Boe.’

Aspen schrok en moest toen lachen. Ik stak de nieuwe kaars aan die ik speciaal voor ons had gekocht. Hij kwam op me af en na een kus begon ik enthousiast te vertellen wat er die week was gebeurd.

‘Ik heb je nog niet over de inschrijving verteld,’ zei ik opgetogen.

‘Hoe was het? Mijn moeder zei dat de straten vol stonden.’

‘Het was een gekkenhuis, Aspen. Je had moeten zien wat sommige meisjes aanhadden! En het gaat zeker niet via loting, zoals ze ons willen doen geloven. Ik had trouwens gelijk. Er lopen in Carolina veel interessantere meisjes rond dan ik. Ik heb me voor niets druk gemaakt.’

‘Toch ben ik blij dat je je hebt opgegeven. Dat betekent heel veel voor me.’ Hij had nog steeds niet om zich heen gekeken, want zoals altijd had hij alleen oog voor mij.

‘En het mooiste van alles is dat mijn moeder me heeft omgekocht terwijl ze niet wist dat ik jou had beloofd dat ik me zou opgeven.’ Ik glimlachte van oor tot oor. Eerder die week hadden veel families een feest gegeven omdat ze ervan uitgingen dat hun dochter zou worden gekozen om deel te nemen aan de Selectie. Op zeker zeven van die feesten had ik gezongen. Omdat ik mijn salaris voor mezelf mocht houden, had ik twee optredens per avond gepland. Mijn moeder kwam haar belofte na. Het was een heerlijk gevoel om mijn eigen geld te verdienen.

‘Je omgekocht? Waarmee?’ Zijn ogen glommen van opwinding.

‘Met geld natuurlijk. Kijk, ik heb een feestmaal voor je bereid.’ Ik draaide me om en trok de borden naar ons toe. Die avond had ik met opzet meer eten klaargemaakt, zodat ik genoeg over zou houden voor Aspen. Daarnaast was ik dagenlang bezig geweest om allerlei lekkers voor hem te bakken. May en ik waren enorme zoetekauwen, en ze was dolgelukkig geweest dat ik mijn geld op die manier wenste te besteden.

‘Wat is dit?’

‘Een maaltijd. Helemaal zelfgemaakt.’ Ik straalde van trots. Vanavond zou Aspen voor het eerst met een volle buik vertrekken. Maar zodra hij de borden zag, stierf zijn glimlach weg.

‘Aspen, wat is er?’

‘Dit hoort niet.’ Hij schudde zijn hoofd en wendde zijn blik af.

‘Wat bedoel je?’

‘America, het is de bedoeling dat ik voor jóú zorg. Ik schaam me dat jij dit allemaal voor mij hebt gedaan.’

‘Maar ik neem toch vaker eten voor je mee?’

‘Ja, kliekjes. Ik vind het niet erg om iets aan te nemen wat je over hebt. Maar dat je… Ik zou jou…’

‘Maar Aspen, dat doe je toch ook? Jij geeft mij toch ook regelmatig iets? Ik bewaar al je centen…’

‘Centen? Dat had je nou niet moeten zeggen. Snap je dan niet hoe pijnlijk dit voor mij is, America? Ik vind het heerlijk als je voor me zingt, maar ik zou je er net als iedereen voor willen kunnen betalen.’

‘Maar dat hoeft niet! Wat van mij is, is ook van jou!’ Ik wist dat ik beter niet te hard kon praten, maar dat interesseerde me nu niet.

‘Ik ben geen sneu liefdadigheidsgeval, America. Ik ben een man. Ik hoor voor jou te kunnen zorgen.’ Aspen haalde zijn handen door zijn haar en zijn ademhaling versnelde.

Hij dacht na, zoals altijd als we ergens over kibbelden. Maar deze keer zag ik behalve de geconcentreerde uitdrukking die ik van hem gewend was, ook een groeiende twijfel, die zich langzaam over zijn gezicht verspreidde. Hij zag er zo verloren uit dat mijn boosheid zakte. Ik voelde me schuldig. Ik had hem willen verwennen, niet vernederen.

‘Ik hou van je,’ fluisterde ik.

Hij schudde zijn hoofd. ‘Ik hou ook van jou, America,’ zei hij. Hij keek me nog altijd niet aan.

Ik pakte wat van het zelfgebakken brood en duwde het in zijn hand. Hij had te veel honger om het af te slaan en nam een hap.

‘Ik wilde je niet kwetsen. Ik dacht dat je blij zou zijn.’

‘Mer, ik vind het geweldig. Dat je dit allemaal voor mij doet… Maar ik vind het heel vervelend dat ik niets terug kan doen. Je verdient beter.’ Dankbaar nam hij nog een hap van het brood.

‘Zo moet je niet denken. Als we hier zijn, ben ik geen Vijf en jij geen Zes. Hier zijn we gewoon Aspen en America. Het enige wat ik wil ben jij.’

‘Ik kan er niets aan doen.’ Hij keek me aan. ‘Zo ben ik opgevoed. Ik hoor al mijn hele leven dat een Zes een geboren dienaar is en zich zo onzichtbaar mogelijk dient te gedragen. Ik weet niet beter dan dat ik me op de achtergrond moet houden.’ Hij klemde zijn hand om de mijne. ‘Als wij trouwen word jij ook onzichtbaar, Mer. Dat wil ik je niet aandoen.’

‘Aspen, daar hebben we het al zo vaak over gehad. Ik weet dat mijn leven zal veranderen, maar dat heb ik ervoor over. Ik zou niet weten hoe ik je daarvan moet overtuigen.’ Ik legde mijn hand op zijn hart. ‘Zodra jij zover bent om mij ten huwelijk te vragen, ben ik klaar om ja te zeggen.’

Ik vond het beangstigend om mezelf bloot te geven en te zeggen hoeveel ik voor hem voelde. Hij wist wat ik bedoelde. Maar als ik hem een hart onder de riem kon steken door mezelf kwetsbaar op te stellen, dan moest ik me over die angst heen zetten.

Hij keek me diep in de ogen. Als hij wilde weten of ik twijfelde, verdeed hij zijn tijd. Aspen was het enige in de wereld waar ik zeker van was.

‘Nee,’ zei hij.

‘Wat nee?’

‘Nee.’

Het was alsof ik een klap in mijn gezicht kreeg. ‘Aspen?’

‘Ik snap niet dat ik mezelf heb kunnen wijsmaken dat dit zou werken.’ Weer haalde hij een hand door zijn haar, alsof hij de gedachten die hij ooit aan mij had besteed, uit zijn hoofd wilde kammen.

‘Net zei je nog dat je van me hield.’

‘Ik hou ook van je, Mer. Daar gaat het juist om. Ik wil niet dat jij je voor mij verlaagt. Ik moet er niet aan denken dat je honger en kou moet lijden, of dat je bang moet zijn. Ik kan geen Zes van je maken.’

Ik voelde tranen achter mijn oogleden branden. Hij meende het niet. Hij kón het niet menen. Maar voordat ik hem kon vragen zijn woorden terug te nemen, kroop hij al naar de uitgang van de boomhut.

‘Waar… waar ga je naartoe?’

‘Ik ga weg. Ik ga naar huis. Het spijt me dat ik je dit heb aangedaan, America. Het is uit.’

‘Wat?’

‘Het is uit. Ik zal hier niet meer komen. Tenminste, niet op deze manier.’

Ik begon te huilen. ‘Aspen, alsjeblieft. Laten we erover praten. Je bent alleen maar boos.’

‘Ja, bozer dan je denkt. Maar niet op jou. Ik kan het niet, Mer. Ik kan het niet.’

‘Aspen, alsjeblieft…’

Hij nam me in zijn armen en gaf me een laatste innige kus. Toen verdween hij in de nacht. En omdat dit land is zoals het is, met al zijn regels die ons dwingen onze liefde geheim te houden, kon ik hem niets naroepen. Ik kon hem niet nog een keer zeggen dat ik van hem hield.

In de daaropvolgende dagen merkte mijn familie dat er iets was, maar ik hoopte dat ze het zouden toeschrijven aan mijn zenuwen voor de Selectie. Het liefst zou ik de hele dag huilen, maar ik slikte mijn tranen in en hield me groot, in de hoop dat alles weer als vanouds zou zijn zodra de namen in het nieuws waren bekendgemaakt.

Ik dagdroomde dat Celia of Kamber werd geselecteerd en dat mijn moeder teleurgesteld zou zijn, maar niet zo teleurgesteld als wanneer het een vreemde was geworden. Onze gezinnen waren erg hecht met elkaar. Mijn vader en May zouden blij zijn voor de tweeling. Ik wist dat Aspen net zo veel aan mij dacht als ik aan hem. Ik was ervan overtuigd dat hij nog voor het einde van het nieuws bij ons voor de deur zou staan en me om vergeving smeken, waarna hij mijn vader om mijn hand zou vragen. Het zou voorbarig zijn, omdat niemand wist wie de prins tot zijn vrouw zou nemen, maar hij zou profiteren van de euforie in het land. Er zou die dag veel door de vingers worden gezien.

In mijn hoofd kwam alles op zijn pootjes terecht en was iedereen gelukkig…



We zaten ruim van tevoren klaar voor het IRT-nieuws, dat over tien minuten zou beginnen, en daarin waren wij beslist niet de enigen. Ik kon me niet voorstellen dat iemand ook maar één seconde van de bekendmaking wilde missen.

‘Ik herinner me nog heel goed dat koningin Amberly werd gekozen,’ zei mijn moeder, die popcorn stond te poffen, alsof er een film op het programma stond. ‘Ik wist meteen dat zij het zou worden.’

‘Heb jij toen ook meegedaan aan de loting, mam?’ vroeg Gerad.

‘Nee, schatje, mama was er twee jaar te jong voor, dus ik mocht me niet inschrijven. Maar ik had het geluk je vader tegen te komen.’ Ze glimlachte en knipoogde naar hem.

Wauw. Ze moest in een bijzonder goed humeur zijn. Ik kon me niet herinneren wanneer ze voor het laatst zo liefdevol over mijn vader had gesproken.

‘Koningin Amberly is de beste koningin aller tijden. Ze is beeldschoon en intelligent. Als ik haar op tv zie, wil ik altijd net zo worden als zij,’ zei May met een zucht.

‘Ze is een goede koningin,’ beaamde ik kalm.

Eindelijk was het acht uur en verscheen het nationaal embleem op het scherm. Op de achtergrond klonk de instrumentale versie van ons volkslied. Ik betrapte mezelf erop dat ik beefde en kon niet wachten tot het voorbij was.

De koning verscheen in beeld en gaf een kort overzicht van de stand van zaken in de oorlog. Ook de andere mededelingen werden kort gehouden. Het leek wel of iedereen in de studio in een opperbeste stemming was. Waarschijnlijk was het voor de mensen daar net zo spannend als voor ons.

Ten slotte kwam de ceremoniemeester in beeld. Hij introduceerde Gavril, die meteen naar de koninklijke familie toe liep.

‘Goedenavond, Uwe Hoogheid,’ zei hij tegen de koning.

‘Leuk je weer te zien, Gavril.’ De koning kon zijn opwinding nauwelijks bedwingen.

‘Bent u benieuwd naar de uitslag?’

‘Jazeker. Ik was gisteren even in de kamer waar enkele deelnemers werden ingeloot. Allemaal heel lieftallige jongedames, kan ik u wel vertellen.’

‘Dus u weet al wie het zijn geworden?’ vroeg Gavril verbaasd.

‘Niet allemaal, hoor. Niet allemaal.’

Gavril wendde zich tot Maxon. ‘En heeft de koning deze informatie al met u gedeeld, Hoogheid?’

‘Absoluut niet. Ik hoor dadelijk pas wie het zijn geworden, net als iedereen,’ reageerde Maxon. Ik zag aan zijn gezicht dat hij zijn zenuwen in bedwang probeerde te houden.

Het zweet stond in mijn handen.

Gavril wendde zich tot de koningin. ‘Uwe Majesteit, hebt u een advies voor de geselecteerde meisjes?’

Ze glimlachte sereen. Ik wist niet hoe de koningin eruit had gezien toen zij destijds meedeed aan de Selectie, maar ik kon me geen eleganter en beminnelijker vrouw voorstellen dan zij.

‘Geniet van je laatste avond als alledaags meisje. Hoe het ook zal aflopen, vanaf morgen zal je leven nooit meer hetzelfde zijn. En mijn andere advies, hoe cliché het misschien ook klinkt, maar daarom niet minder belangrijk: wees jezelf.’

‘Wijze woorden, Majesteit, wijze woorden. Tijd om alle 35 jongedames die mee zullen doen aan de Selectie aan u voor te stellen. Dames en heren, laten we de volgende dochters van Illea feliciteren met hun deelname!’

Opnieuw kwam het nationale embleem in beeld. In een apart schermpje in de rechterbovenhoek verscheen Maxons gezicht, zodat de kijkers konden volgen hoe hij reageerde op de foto’s van de deelnemers. Hij zou zich net als wij een oordeel vormen zodra een meisje in beeld kwam.

Gavril stond met een stapeltje kaarten in zijn handen klaar om de namen van de meisjes voor te lezen van wie het leven volgens de koningin vanaf vandaag nooit meer hetzelfde zou zijn.

‘Juffrouw Elayna Stoles uit Hansport, Drie.’ Op het scherm verscheen een foto van een meisje met een porseleinen huid. Ze was klein van stuk maar zag eruit als een echte dame. Maxon begon te stralen.

‘Juffrouw Tuesday Keeper uit Waverly, Vier.’ Het kleine meisje maakte plaats voor een meisje met sproeten. Tuesday zag er ouder uit, volwassener ook. Maxon fluisterde de koning iets in zijn oor.

‘Juffrouw Fiona Castley uit Paloma, Drie.’ Een brunette met smeulende ogen dit keer. Ze was ongeveer van mijn leeftijd, maar dan meer… ervaren.

Ik wendde me tot mijn moeder en May, die op de bank zaten. ‘Vinden jullie niet dat ze er erg…’

‘Juffrouw America Singer uit Carolina, Vijf.’

Ik draaide me met een ruk om naar het scherm, en ja hoor, daar kwam de foto die van mij was gemaakt toen ik net had gehoord dat Aspen aan het sparen was voor ons huwelijk. Ik zag er stralend uit, hoopvol, mooi. Ik zag eruit alsof ik verliefd was. En een of andere idioot had gedacht dat die liefde voor prins Maxon bedoeld was.

Mijn moeder schreeuwde in mijn oor, May sprong op van de bank, waardoor de popcorn me om de oren vloog. Gerad begon uitgelaten door de kamer te dansen. En mijn vader… dat was moeilijk te zeggen, maar volgens mij glimlachte hij heimelijk achter zijn boek.

Ik kreeg niet de kans om naar Maxons reactie te kijken. De telefoon ging, en stond daarna nog dagenlang roodgloeiend.





6





De daaropvolgende week stroomde ons huis vol met hoffunctionarissen die me kwamen voorbereiden op de Selectie. Er was een onaangenaam mens bij dat dacht dat ik de helft van de informatie op mijn inschrijfformulier verzonnen had. Daarna kregen we bezoek van een heuse paleiswachter, die de beveiligingsmaatregelen kwam doornemen met de plaatselijke politie en ons huis helemaal naliep. Ik had verwacht dat ik me pas zorgen zou hoeven maken over een rebellenaanval als ik in het paleis was, maar blijkbaar had ik me vergist. Geweldig.

We kregen twee telefoontjes van een vrouw die Silvia heette. Ze was tegelijkertijd ad rem en zakelijk, en wilde weten of we iets nodig hadden. Maar mijn favoriete bezoeker was een slanke man met een sikje die me kwam opmeten voor mijn nieuwe garderobe. Ik wist niet of ik blij moest zijn dat ik de hele dag in jurken zou moeten rondlopen die net zo formeel waren als die van de koningin, maar ik was blij dat ik eindelijk eens iets anders zou kunnen dragen.

De laatste bezoeker kwam op woensdagmiddag, twee dagen voor mijn vertrek, om het protocol met me door te nemen. Het was een broodmagere man met vet, achterovergekamd zwart haar die zweette als een otter. Toen we hem binnenlieten, vroeg hij ons of we ergens ongestoord konden praten. Ik voelde meteen nattigheid.

‘We kunnen in de keuken gaan zitten, als u wilt,’ opperde mijn moeder.

Hij depte zijn voorhoofd met een zakdoek en keek naar May. ‘De plek maakt me niet zoveel uit, maar het lijkt me beter als uw jongste dochter er niet bij aanwezig is.’

Wat kon hij in hemelsnaam te zeggen hebben wat May niet mocht horen?

‘Mam?’ zei ze smekend, bang als ze was om iets te missen.

‘May, lieverd, ga jij maar verder met je schilderij. Je hebt je werk de afgelopen week een beetje verwaarloosd.’

‘Maar…’

‘Ik loop wel even met je mee,’ zei ik tegen haar toen ik tranen in haar ogen zag opwellen.

Eenmaal in de hal gaf ik haar een knuffel. ‘Maak je geen zorgen,’ fluisterde ik. ‘Vanavond zal ik je alles vertellen. Dat beloof ik.’

Gelukkig verried ze ons niet door een gat in de lucht te springen, zoals ik van haar gewend was. Ze knikte slechts en liep met een beteuterd gezicht naar haar hoekje in vaders studio.

Mijn moeder zette thee voor Magere Hein, waarna we aan de keukentafel gingen zitten. Voor hem lag een stapel formulieren en een map met een pen ernaast. Op de map stond mijn naam. Hij herschikte de formulieren en stak van wal.

‘Het spijt me voor de geheimzinnigheid, maar er zijn bepaalde vragen bij die niet geschikt zijn voor jonge kinderen.’

Mijn moeder en ik wisselden een snelle blik van verstandhouding.

‘Juffrouw Singer, het klinkt misschien hard, maar sinds afgelopen vrijdag bent u eigendom van de staat Illea. Dat betekent dat u van nu af aan goed voor uzelf moet zorgen. Ik heb hier een aantal formulieren voor me liggen die u dient te tekenen. Ik wijs u erop dat een weigering tot medewerking onmiddellijke uitsluiting van de Selectie tot gevolg heeft. Is dat duidelijk?’

‘Ja,’ zei ik vermoeid.

‘Goed zo. Laten we met het eenvoudigste voorschrift beginnen. Dit zijn vitaminen. Omdat u een Vijf bent, ga ik ervan uit dat u niet altijd de noodzakelijke voedingsstoffen binnenkrijgt. U dient elke dag een van deze pillen in te nemen. U moet het nu nog zelf doen, maar in het paleis zal er iemand zijn om u te helpen.’ Hij schoof me over de tafel een grote pot met pillen toe en een formulier dat ik moest tekenen voor ontvangst.

Ik moest me inhouden om niet in lachen uit te barsten. Wie had er nou hulp nodig bij het innemen van een pil?

‘Ik heb hier het dossier van uw huisarts. Er staat niets in om ons zorgen over te maken. Hij zei alleen dat u last had van slapeloosheid. Klopt dat?’

‘Nou ja, ik… door alle opwinding van de laatste tijd heb ik soms moeite om in slaap te komen.’ Het was niet helemaal gelogen. Overdag had ik het razend druk met de voorbereidingen voor mijn vertrek, en ’s nachts in bed piekerde ik over Aspen. Het waren de enige uren van de dag dat ik hem niet uit mijn hoofd kon zetten, en het zag ernaar uit dat hij zich niet zomaar liet verjagen.

‘Goed. Ik kan een slaapmiddel laten bezorgen als dat nodig is. We willen dat u goed uitgerust bent.’

‘Dat hoeft niet. Ik heb geen…’

‘Jawel,’ onderbrak mijn moeder mij. ‘Sorry, lieverd, maar je ziet er doodmoe uit.’ Ze wendde zich tot de functionaris. ‘Zorgt u alstublieft voor een slaapmiddel.’

‘Ja, mevrouw.’ Magere Hein maakte een aantekening in mijn dossier. ‘Goed, de volgende vraag is nogal persoonlijk, maar ik moet het met iedere deelnemer bespreken, dus schaamt u zich alstublieft niet.’ Hij zweeg even. ‘Ik heb uw bevestiging nodig dat u nog maagd bent.’

Mijn moeder zette grote ogen op. Dus dáárom mocht May er niet bij zijn.

‘Meent u dat?’ zei ik verbouwereerd. Ik kon niet geloven dat ze iemand lieten komen om dat te controleren. Bovendien hadden ze wel een vrouw mogen sturen.

‘Helaas wel. Als u geen maagd meer bent, dient u ons daar onmiddellijk van op de hoogte te stellen.’

Hoe durfden ze, en dan ook nog met mijn moeder erbij. ‘Ik ken de wet, meneer. Ik ben niet gek. Natuurlijk ben ik nog maagd.’

‘Denkt u goed na. Als later blijkt dat u gelogen…’

‘In godsnaam, America heeft zelfs nog nooit een vriendje gehad!’ kwam mijn moeder verontwaardigd tussenbeide.

‘Dat klopt,’ beaamde ik snel, in de hoop dat daarmee de kous af was.

‘Heel goed. Wilt u dan dit formulier tekenen ter bevestiging?’

Ik sloeg mijn ogen ten hemel, maar deed wat hij vroeg. Het was een geluk dat ons land nog bestond, het had niet veel gescheeld of Illea was aan chaos ten onder gegaan. Maar dit soort voorschriften werkten verstikkend en gaven me het gevoel alsof ik in onzichtbare ketenen geklonken was. Wetten die bepaalden van wie je mocht houden, formulieren die moesten aantonen dat je nog maagd was. Gek werd je ervan.

‘Ik moet deze voorschriften met u doornemen,’ vervolgde hij. ‘De regels zijn rechttoe rechtaan, dus het zal u geen moeite kosten ze te onderschrijven. Als u vragen hebt, hoor ik het graag.’ Hij keek op van de stapel formulieren en maakte even oogcontact met me.

‘Prima,’ mompelde ik.

‘U mag het paleis niet uit eigen beweging verlaten. Daarvoor zult u de prins persoonlijk toestemming moeten vragen. Zelfs de koning en de koningin kunnen u niet dwingen het paleis te verlaten. Ze mogen de prins laten weten dat ze u afwijzen, maar hij is degene die beslist of u mag blijven of moet vertrekken.’ Hij was even stil en vervolgde toen: ‘Er is geen tijdslimiet verbonden aan de Selectie. Het kan binnen een paar dagen beslist zijn, maar het kan ook jaren gaan duren.’

‘Jaren?’ zei ik verbijsterd. Het idee dat ik zo lang van huis zou zijn, bezorgde me koude rillingen.

‘Maakt u zich geen zorgen. De prins zal het zover niet laten komen. Dit is een gelegenheid voor hem om daadkracht te tonen en het zou geen goede indruk maken als hij de Selectie te lang zou laten voortduren. Maar mocht het daar onverhoopt op uitlopen, dan bent u verplicht te blijven totdat de prins zijn keuze heeft gemaakt.’

De schrik moest in mijn ogen te lezen zijn geweest, want mijn moeder boog zich naar me toe en gaf me een klopje op mijn hand.

Magere Hein vertrok geen spier. ‘U bepaalt niet zelf wanneer u contact hebt met de prins. Hij zal degene zijn die u uitnodigt voor een afspraak als hij daartoe de behoefte voelt. In een bredere sociale setting ligt dat anders. Maar ook dan zult u alleen contact met hem hebben als hij dat zelf aangeeft.’ Hij was weer even stil. ‘Uiteraard kan niemand van u verlangen dat u goed overweg kunt met de 34 andere deelnemers, maar handgemeen en sabotage zijn verboden. Als u wordt betrapt terwijl u een andere deelnemer kwaad doet, stress bezorgt, besteelt, of wat dan ook doet om haar persoonlijke relatie met de prins te schaden, dan is het aan hem om te bepalen of hij u naar huis wil sturen.’ Hij keek me indringend aan. ‘U mag alleen een romantische relatie aangaan met prins Maxon. Als u wordt betrapt op het schrijven van liefdesbrieven aan het thuisfront of op een relatie met een andere persoon binnen het paleis, wordt dat beschouwd als verraad en bestraft met de doodstraf.’

Mijn moeder sloeg haar ogen ten hemel, terwijl dat nu juist een regel was waar ik me zorgen over maakte.

‘Bij overtreding van de geschreven wetten van dit land wordt de straf ten uitvoer gelegd die op het delict staat. Uw status als deelnemer aan de Selectie stelt u niet boven de wet.’

Hij keek weer even op en vervolgde: ‘U mag uitsluitend kleding dragen die door het hof wordt verstrekt. Hetzelfde geldt voor voedsel dat u tot u neemt. Dit veiligheidsvoorschrift zal strikt worden nageleefd. Verder zult u elke vrijdag aanwezig zijn bij de uitzending van het IRT-nieuws. Van tijd tot tijd, maar altijd met een aankondiging vooraf, zullen er camera’s of fotografen in het paleis zijn, die u beleefd dient te bejegenen en die u zult toestaan uw omgang met de prins vast te leggen. Verder zal uw familie compensatie ontvangen voor elke week dat u aan het hof verblijft. Voordat ik vertrek ontvangt u uw eerste cheque van mij. Als u het paleis moet verlaten, zullen uw begeleiders u helpen zich aan te passen aan de nieuwe omstandigheden thuis. Uw begeleider zal u dus helpen met de laatste voorbereidingen voordat u naar het paleis vertrekt, maar ook met het vinden van andere huisvesting en een andere baan bij thuiskomst.’

Hij wierp een blik op zijn papieren. ‘Mocht u doordringen tot de top tien, dan treedt u toe tot de Elite. Zodra u die status bereikt, wordt u geacht zich de dagelijkse gang van zaken en verplichtingen aan het hof eigen te maken. Het is niet toegestaan u zich daarin te verdiepen voordat het zover is. Van nu af aan hebt u een Drie-status.’

‘Een Drie-status?’ riepen mijn moeder en ik tegelijk uit.

‘Ja. Na de Selectie hebben de meeste meisjes moeite om hun oude leven weer op te pakken. Tweeën en Drieën redden zich aardig, maar Vieren en lager hebben moeite zich aan te passen. U bent nu een Drie, maar de rest van uw familie blijft een Vijf. Mocht u winnen, dan gaat uw hele familie deel uitmaken van de koninklijke familie en krijgt u allemaal de Eén-status.’

‘De Eén-status.’ Het woord kwam gefluisterd over mijn moeders lippen.

‘Als u de eindstreep haalt, dan trouwt u met prins Maxon en wordt u de gekroonde prinses van Illea. In die hoedanigheid neemt u alle rechten en plichten op zich die aan de titel verbonden zijn. Hebt u dat begrepen?’

‘Ja.’ Dat laatste, hoe belangrijk het ook klonk, leek me het eenvoudigst te accepteren.

‘Goed. Wilt u dan dit formulier tekenen ter bevestiging dat alle officiële voorschriften aan u zijn voorgelezen?’ Vervolgens wendde hij zich tot mijn moeder. ‘En mevrouw Singer, zou u dit formulier willen tekenen ter bevestiging van ontvangst van de cheque?’

Ik zag het bedrag op de cheque niet, maar wel dat mijn moeder tranen in haar ogen kreeg. Ik zag op tegen mijn vertrek, maar al zou het bij deze ene cheque blijven omdat ik na een dag alweer naar huis werd gestuurd, dan nog zouden we een goed jaar tegemoet gaan. En bij terugkomst zou iedereen willen dat ik voor hen kwam zingen. Ik zou werk te over hebben. Maar mocht ik als Drie eigenlijk wel zingen? Als ik alleen uit de banen voor de derde kaste mocht kiezen, zou ik willen lesgeven. Misschien kon ik muziekles gaan geven.

Magere Hein verzamelde zijn papieren en stond op. Hij bedankte ons voor de thee en onze tijd. Er zou voor mijn vertrek nog één functionaris langskomen, die me zou vergezellen naar het vliegveld vanwaar we naar het paleis zouden vliegen. En daarna… zou ik er alleen voor staan.

Onze gast vroeg of ik hem uitgeleide wilde doen, en omdat mijn moeder wilde gaan koken, stemde ze toe. Ik was liever niet alleen met hem, maar gelukkig was het maar een klein stukje naar de deur.

‘Nog één ding,’ zei Magere Hein met zijn hand op de deurklink. ‘Het is geen officieel voorschrift, maar u zou er verstandig aan doen zich eraan te houden. Wanneer prins Maxon u uitnodigt om iets met hem te gaan doen, dan gaat u daarop in, wat het ook is dat hij van u wil. Een etentje, een wandeling, een kus, en meer dan dat, waar hij ook maar om vraagt. U kunt hem beter niets weigeren.’

‘Pardon?’ Suggereerde deze man, die me net nog een formulier had laten tekenen om te bewijzen dat ik nog maagd was, dat ik Maxon moest geven wat hij wilde?

‘Ik weet dat het… onbetamelijk klinkt. Maar het zou u sieren als u de prins onder geen beding afwijst. Goedenavond, juffrouw Singer.’

Ik walgde van zijn voorstel. De wet van Illea bepaalde dat je moest wachten tot na het huwelijk, wat een doeltreffende manier was om ziekten buiten de deur te houden en het kastestelstel in stand te houden. Bastaarden werden te vondeling gelegd en eindigden als Achten, en bij ontdekking – op heterdaad of omdat je zwanger was – ging je de gevangenis in. Alleen al de verdenking kon je een paar nachten cel opleveren. Ik had me er altijd aan geërgerd, maar die angst had me er wel van weerhouden intiem te zijn met de jongen van wie ik hield. Nu Aspen en ik uit elkaar waren, kon ik alleen maar blij zijn dat ik me gedwongen had gevoeld me te beheersen.

Ik was woedend. Had ik niet net een verklaring getekend waarin stond dat ik gestraft zou worden als ik de wet overtrad? Als geselecteerde stond ik niet boven de wet, had hij gezegd. Maar de prins kennelijk wel. Ik voelde me vies, en nog lager dan een Acht.



‘America, schat, er is iemand voor je aan de deur!’ riep mijn moeder opgewekt. Ik had de bel ook gehoord, maar ik hoefde niet zo nodig snel open te doen. Als er weer iemand voor de deur stond die mijn handtekening wilde, wist ik niet waar ik toe in staat was.

Ik liep door de hal en deed open. Daar stond Aspen, met een boeket met veldbloemen in zijn hand.

‘Hallo, America.’ Zijn stem klonk afgemeten, als een bediende bijna.

‘Hallo, Aspen,’ zei ik zwakjes.

‘Deze bloemen zijn van Kamber en Celia. Ze wensen je veel succes.’ Hij deed een stap naar me toe en reikte me de bloemen aan. Bloemen van zijn zussen, niet van hem.

‘O, wat lief!’ riep mijn moeder uit. Ik was bijna vergeten dat ze in de buurt was.

‘Aspen, ik ben blij dat je er bent.’ Ik probeerde net zo gereserveerd te klinken als hij. ‘Ik heb een beetje rommel gemaakt met inpakken. Zou je me willen helpen met opruimen?’

Omdat mijn moeder achter ons stond, moest hij wel ja zeggen. Gewoonlijk sloeg een Zes geen werk af. Daarin waren we gelijk.

Hij ademde uit door zijn neus en knikte kort, waarna ik hem voor ging naar mijn slaapkamer. Hoe vaak had ik niet gewenst dat hij als mijn vriendje via onze voordeur binnen kon komen en kon doorlopen naar mijn kamer? Dat de situatie zo uit de hand had kunnen lopen.

Ik duwde de slaapkamerdeur open en bleef in de deuropening staan.

Aspen schoot in de lach. ‘Heb je soms door een hond laten inpakken?’

‘Ha ha. Ik kon iets niet vinden.’ Ik betrapte mezelf op een glimlach.

Hij ging aan het werk, zette spullen rechtop en vouwde mijn kleren op. Uiteraard hielp ik mee.

‘Neem je deze kleren niet mee?’ fluisterde hij.

‘Nee, morgen krijg ik nieuwe kleren.’

‘Wauw.’

‘Waren je zussen teleurgesteld?’

‘Viel wel mee,’ zei hij schouderophalend. ‘Toen ze jouw naam hoorden noemen, ging bij ons het dak eraf. Ze zijn allemaal dol op je. Vooral mijn moeder.’

‘Ik ben ook dol haar. Ze is altijd aardig tegen me.’

We zwegen en ruimden verder op. Geleidelijk aan begon mijn kamer er weer normaal uit te zien.

‘Die foto op tv...’ begon hij, ‘…daar stond je prachtig op.’

Het deed me pijn hem te horen zeggen dat hij me prachtig vond. Het was niet eerlijk. Niet na wat hij had gedaan.

‘Hij was voor jou,’ fluisterde ik.

‘Voor mij?’

‘Ik… Ik dacht dat je me ten huwelijk wilde vragen,’ zei ik met een brok in mijn keel.

Aspen zocht naar woorden. ‘Daar heb ik over gefantaseerd, maar dat is nu niet meer belangrijk.’

‘Dat is het wel. Waarom heb je niets tegen mij gezegd?’

Hij wreef nadenkend over zijn nek. ‘Ik wachtte.’

‘Waarop?’ Wat kon er in hemelsnaam belangrijk genoeg zijn om op te wachten?

‘Op de dienstplicht.’

Dat was inderdaad belangrijk. De keuze voor het leger was een lastige. In Illea kon elke jongen van negentien worden opgeroepen. Soldaten werden twee keer per jaar willekeurig geselecteerd om iedereen binnen een halfjaar na zijn verjaardag te kunnen rekruteren. Je diende van je 19e tot je 23e. En Aspen was bijna jarig.

We hadden het er wel samen over gehad, maar op een weinig realistische manier. Ik denk dat we hoopten dat het probleem zich vanzelf zou oplossen als we er niet te veel aandacht aan besteedden.

Het grote voordeel was dat je als soldaat automatisch een Twee werd. De regering betaalde je opleiding en je kreeg voor de rest van je leven soldij. Het nadeel was dat je niet wist waar je werd gedetacheerd. Je wist alleen dat het buiten je eigen provincie zou zijn, omdat Defensie ervan uitging dat je milder was tegenover mensen die je kende. Je kon aan het hof of bij de plaatselijke politie van een andere provincie komen te werken, of als soldaat worden uitgezonden naar oorlogsgebieden. Van de mannen die naar het front gingen, keerden er maar weinig terug.

Als een man nog niet getrouwd was voor zijn dienstplicht, koos hij er meestal voor zijn huwelijk uit te stellen. Je werd, in het beste geval, voor vier jaar gescheiden van je vrouw; in het ergste geval werd ze jong weduwe.

‘Ik… dat wilde ik je niet aandoen,’ fluisterde hij.

‘Dat begrijp ik.’

Hij rechtte zijn rug en veranderde van onderwerp. ‘Wat neem je allemaal mee?’

‘Wat kleren voor als ik de wedstrijd moet verlaten. Een paar foto’s en boeken. Mijn muziekinstrumenten hoeven niet mee. Alles wat ik nodig heb, hebben ze daar. Ik neem alleen die kleine tas daar mee.’

Nu de kamer opgeruimd was, leek de rugzak ineens veel groter. De bloemen op mijn bureau staken fleurig af tegen mijn saaie bezittingen. Maar misschien kwam dat omdat alles er fletser uitzag nu… het uit was.

‘Dat is niet veel,’ merkte hij op.

‘Ik heb nooit veel nodig gehad om me gelukkig te voelen. Ik dacht dat je dat wist.’

Hij sloot zijn ogen. ‘Hou op, America. Ik heb de juiste keuze gemaakt.’

‘De juiste keuze? Aspen, je hebt me doen geloven dat het ons zou lukken. Je hebt ervoor gezorgd dat ik van je ging houden. En vervolgens heb je me overgehaald me op te geven voor die idiote wedstrijd. Wist je dat ik een soort speeltje van prins Maxon word?’

Hij keek me geschrokken aan. ‘Hoe bedoel je?’

‘Ik mag hem niets weigeren. Níéts, begrijp je?’

Aspen werd lijkbleek en balde zijn vuisten. ‘Zelfs… zelfs als hij niet met je wil trouwen moet je… kan hij…’

‘Ja.’

‘Het spijt me. Dat wist ik niet.’ Hij haalde een paar keer diep adem. ‘Maar als hij jou kiest… dan is het goed. Je verdient het gelukkig te worden.’

Dat was de druppel. Ik gaf hem een klap in zijn gezicht. ‘Sukkel dat je bent!’ siste ik. ‘Ik haat hem! Ik hield van jou. Ik wilde jou, alleen jou!’

Zijn ogen werden vochtig, maar ik had geen medelijden met hem. Hij had me genoeg gekwetst, nu was het mijn beurt om hem te kwetsen.

‘Ik kan maar beter gaan,’ zei hij, en hij liep naar de deur.

‘Wacht even. Ik heb je nog niet betaald.’

‘America, je hoeft me niet te betalen.’ Hij liep door.

‘Aspen Leger, waag het niet te vertrekken!’ Mijn stem klonk hard.

Hij bleef staan en keek me eindelijk aan. ‘Dit is een goede oefening voor als je straks een Eén bent,’ zei hij effen.

Als ik de blik in zijn ogen niet had gezien, zou ik gedacht hebben dat het een grapje was. Ik schudde mijn hoofd, liep naar mijn bureau en haalde het geld dat ik had verdiend met optreden uit de la. Ik stopte het in zijn hand.

‘America, dit kan ik niet aannemen.’

‘Natuurlijk wel. Jij hebt het nodig, ik niet. Als je ooit van me gehouden hebt, neem je het aan. Heeft je trots ons niet al genoeg ellende gebracht?’ Ik voelde dat hij zijn verzet staakte en zich voor me afsloot.

‘Goed dan.’

‘Wacht, ik heb nog iets voor je.’ Ik dook achter mijn bed, pakte het potje met de centen en schudde het leeg in zijn hand. Eén muntje bleef koppig aan de bodem plakken. ‘Deze zijn nog van jou. Je kunt ze beter opmaken.’

Nu had ik niets meer van hem, en als hij het geld dat ik hem zojuist had gegeven had opgemaakt, had hij ook niets meer van mij. Ik werd overspoeld door verdriet. Mijn ogen werden vochtig, en ik moest diep ademhalen om niet in tranen uit te barsten.

‘Het spijt me, Mer. Succes.’ Hij stopte het geld en de centen in zijn broekzakken en liep de deur uit.

Ik begon te huilen, maar niet op de manier zoals ik had gedacht. Ik had hartverscheurende snikken verwacht, geen stille tranen.

Toen ik het potje op een boekenplank wilde zetten, viel mijn oog op de cent op de bodem. Ik stak mijn vinger erin en krabde hem los. Het muntje schoot langs het glas in het rond en maakte een hol geluid dat resoneerde in mijn borst. Ik was nog niet over Aspen heen, wist ik. En misschien kwam ik ook wel nooit over hem heen. Ik opende mijn rugzak, stopte het potje erin en snoerde hem stevig dicht.

May kwam mijn kamer binnen geslopen. Ik nam zo’n stomme slaappil en viel met mijn armen om haar heen in slaap. Eindelijk verdoofd.





7





De volgende ochtend trok ik het uniform aan dat alle geselecteerde meisjes moesten dragen: een zwarte broek, een wit overhemd en de bloem van onze provincie – een lelie – in mijn haar. Mijn schoenen mocht ik zelf uitkiezen. Ik koos versleten rode ballerina’s. Ik vond dat ik vanaf het begin duidelijk moest maken dat ik geen prinsessentype was.

We stonden op het punt naar het plein te vertrekken. Elk meisje dat was geselecteerd zou in haar eigen provincie worden uitgezwaaid. Ik zag er als een berg tegenop. Al die starende mensen terwijl ik daar alleen maar op een podium hoefde te staan. De hele onderneming stuitte me al tegen de borst toen bleek dat ik uit veiligheidsoverwegingen per auto naar het plein zou worden gebracht, dat slechts 3 kilometer van mijn huis lag.

De dag begon al in een ongemakkelijke sfeer. Kenna was met James naar huis gekomen om me weg te brengen, wat heel lief van haar was, want ze was zwanger en doodmoe. Kota was er ook, maar zijn aanwezigheid deed de sfeer geen goed. Toen we van ons huis naar de auto liepen die voor ons gereedstond, maakte Kota van de gelegenheid gebruik zich uitgebreid te laten bewonderen door de aanwezige fotografen en de mensen die waren gekomen om mij geluk te wensen. Mijn vader schudde zijn hoofd en in de auto deed iedereen er het zwijgen toe.

May was mijn enige troost. Ze hield mijn hand vast en probeerde me op te beuren met haar enthousiasme. Ik had haar hand nog steeds vast toen ik het afgeladen plein op liep. Het leek of heel Carolina was uitgelopen om me uit te zwaaien. Of zou het uit nieuwsgierigheid zijn?

Vanaf het verhoogde podium keek ik neer op de starende massa aan mijn voeten. Ik zag duidelijk de verschillen tussen de kasten. Margareta Stines – een Drie – en haar ouders keken me vernietigend aan. Tenile Diggar, een Zeven, wierp me kushandjes toe. De hoogste kasten keken me aan alsof ik iets van hen had gestolen dat hun toekwam. Kaste Vier en lager juichten me toe, mij, een doodgewoon meisje dat hogerop was gekomen. Voor elk van de aanwezigen vertegenwoordigde ik iets anders.

Met opgeheven hoofd probeerde ik me op de gezichten te concentreren. Ik was vastbesloten dit goed te doen. Ik zou de beste van ons zijn, de Hoogste onder de Laagsten. Het gaf mij een doel. America Singer: de kampioen van de lagere kasten.

De burgemeester sprak de menigte vol enthousiasme toe. ‘En Carolina is trots op de beeldschone dochter van Magda en Shalom Singer, de nieuwe Lady America Singer!’

De mensen klapten en juichten. Sommigen gooiden bloemen naar het podium. Ik glimlachte en wuifde even naar het publiek, genietend van het enthousiasme, totdat ik mijn blik weer speurend over de hoofden liet glijden.

Ik wilde zijn gezicht nog één keer zien. Ik wist niet of hij er was. Hij had gezegd dat ik er prachtig uitzag, hoewel hij nog afstandelijker had geklonken dan de laatste keer in de boomhut. Het was uit, dat besefte ik maar al te goed. Maar je houdt toch niet eerst twee jaar van iemand om hem vervolgens nooit meer te willen zien?

En toen zag ik hem staan. Ik had meteen spijt van mijn nieuwsgierigheid. Aspen stond achter Brenna Butler en had zijn armen losjes om haar middel geslagen. Hij glimlachte.

Misschien was het toch verstandiger geweest om hem nooit meer te willen zien. Brenna was een Zes en ongeveer van mijn leeftijd. Het was best een knap meisje, maar een heel ander type dan ik. Waarschijnlijk kreeg zij nu het huwelijk en het leven waarvoor hij had gespaard. Zo te zien maakte hij zich geen zorgen meer over zijn dienstplicht. Ze lachte even naar hem en liep toen naar haar familie.

Vond hij haar misschien al langer leuk? Was zij het meisje dat hij iedere dag zag terwijl ik hem eens per week eten gaf en hem overlaadde met kussen? Ik vroeg me af of de stiltes die vaak vielen tijdens onze heimelijke gesprekken in de hut aan iets anders te wijten waren geweest dan aan de lange, geestdodende uren op zijn werk.

Ik was te boos om te huilen. Bovendien wemelde het hier van de bewonderaars die om mijn aandacht vroegen. Zonder dat Aspen wist dat ik hem had gezien, richtte ik me weer op de adorerende gezichten onder mij. Ik toverde weer een glimlach op mijn gezicht die stralender was dan ooit en begon te wuiven. Aspen hoefde niet te weten dat hij mijn hart had gebroken. Het was zijn schuld dat ik hier nu stond, en ik kon er maar beter het beste van maken.

‘Dames en heren, laten we samen America Singer, onze favoriete dochter van Illea, afvaardigen naar de Selectie!’ riep de burgemeester. Achter mij speelde een klein muziekkorps het nationale volkslied. Meer gejuich, meer bloemen.

Plotseling stond de burgemeester naast me. ‘Zou jij ook een paar woorden willen spreken, kind?’

Ik wist niet hoe ik nee kon zeggen zonder onbeleefd te zijn. ‘Dank u, maar ik ben zo overdonderd dat ik niet denk dat ik dat kan.’

Hij nam mijn handen in de mijne. ‘Natuurlijk kun je dat, America. Maak je maar geen zorgen, ik doe het wel voor jou. Aan het hof zul je wel trainingen krijgen om dit soort dingen onder de knie te krijgen. Je zult het nodig hebben.’

De burgemeester vertelde de verzamelde menigte over mijn talenten en merkte schalks op dat ik heel intelligent en aantrekkelijk was voor een Vijf. Hij leek me geen vervelende man, maar soms konden zelfs de vriendelijksten onder de hogere kasten neerbuigend over ons doen.

Terwijl ik mijn blik weer over de menigte liet gaan, viel mijn oog opnieuw op Aspen. Hij zag er ineens triest uit, wat een heel ander gezicht was dan toen hij nog met Brenna in zijn armen had gestaan. Speelde hij opnieuw een spelletje? Ik scheurde mijn blik los.

De burgemeester rondde zijn toespraak af, en ik glimlachte terwijl het publiek weer in gejuich uitbarstte, alsof hij zojuist de inspirerendste toespraak uit zijn carrière had gegeven.

En toen was het tijd om te vertrekken. Mitsy, mijn begeleidster, zei tegen me dat ik rustig en kort afscheid moest nemen: de auto die me naar het vliegveld zou brengen stond gereed.

Kota omhelsde me en zei dat hij trots op me was, om er vervolgens minder subtiel aan toe te voegen dat ik tegenover prins Maxon over zijn kunst moest beginnen. Ik wurmde me zo elegant mogelijk onder zijn omhelzing uit.

Kenna huilde. ‘Ik zie je nu al zo weinig, hoe moet dat als je weg bent?’ zei ze snikkend.

‘Maak je geen zorgen. Ik kom snel weer thuis.’

‘Daar geloof ik niks van. Je bent het mooiste meisje van heel Illea. Hij is vast weg van je!’

Waarom dacht iedereen toch dat het alleen om schoonheid draaide? Of hadden ze gelijk en wilde prins Maxon niet een vrouw om mee te praten maar een die alleen maar mooi hoefde te zijn? Ik rilde bij de gedachte dat mijn toekomst er zo uit zou zien. Maar waar maakte ik me eigenlijk druk om? De meeste van de geselecteerde meisjes waren veel mooier dan ik.

Kenna en ik knuffelden elkaar onhandig, haar dikke buik zat in de weg. James, die ik eigenlijk niet eens zo goed kende, omhelsde me ook. En toen was het Gerads beurt.

‘Wees een brave jongen, hè? Goed oefenen op de piano. Ik durf te wedden dat je er heel goed in wordt. Ik verwacht een mooi concertje van je als ik weer thuiskom.’

Gerad knikte alleen maar en zijn gezicht betrok. Toen sloeg hij zijn armpjes om me heen.

‘Ik hou van je, America.’

‘En ik van jou. Niet verdrietig zijn, hoor. Ik kom snel weer thuis.’

Hij knikte weer, maar sloeg toen pruilend zijn armen over elkaar. Ik had niet verwacht dat hij het zo erg zou vinden dat ik wegging. Hij was het tegenovergestelde van May, die opgewonden op haar tenen stond te wippen.

‘O, America, jij wordt de prinses! Ik weet het zeker!’

‘Hou op! Ik zou liever nog een Acht worden als ik bij jullie zou kunnen blijven. Doe me een plezier en werk hard, hè?’

Ze knikte en wipte nog een paar keer op en neer, en toen was het tijd voor mijn vader. Hij was tot tranen geroerd.

‘Papa! Niet huilen.’ Ik viel in zijn armen.

‘Ach, meisje toch. Of je nu wint of niet, je zult altijd mijn prinsesje zijn.’

‘O, pap.’ Ook ik begon te huilen. Meer was er niet voor nodig om mijn opgekropte gevoelens van angst en verdriet de vrije loop te laten. Die ene zin, die zei dat ik me geen zorgen hoefde te maken: ook al wilde niemand me meer als ik weer thuiskwam omdat de prins me had gehad, mijn vader zou altijd trots op me zijn.

Zijn liefde werd me even te veel. In het paleis zou ik omringd worden door hordes bewakers, maar ik kon me geen veiliger plek voorstellen dan in mijn vaders armen. Ik maakte me los uit zijn omhelzing en draaide me naar mijn moeder toe om haar een knuffel te geven.

‘Doe wat ze van je vragen. Probeer niet meer te mokken en wees opgewekt. Gedraag je. Glimlach. Hou ons op de hoogte. O, ik heb altijd geweten dat jij heel bijzonder zou worden.’

Het was lief bedoeld, maar dat was niet wat ik wilde horen. Ik wenste dat ze had gezegd dat ze me altijd al bijzonder had gevonden, zoals ik dat voor mijn vader was. Maar waarschijnlijk zou ze altijd blijven hopen dat er meer in zat voor mij, en voor haar. Misschien was dat moeders eigen.

‘Lady America, bent u klaar om te vertrekken?’ vroeg Mitsy.

Met mijn rug naar de menigte toe veegde ik de tranen uit mijn ogen. ‘Ja, laten we gaan.’

Mijn rugzak stond al in de glanzend witte auto. Het was zover. Ik liep naar het trapje aan de rand van het podium.

‘Mer!’

Ik draaide me om. Ik herkende die stem uit duizenden.

‘America!’

Ik keek om me heen en zag dat Aspen zich met zwaaiende armen een weg baande door de menigte, die geïrriteerd reageerde op zijn onbeleefde geduw en getrek.

Onze blikken kruisten elkaar. Hij bleef staan en staarde me aan. Van zijn gezicht viel iets af te lezen. Angst? Spijt? Wat het ook was, het was te laat. Ik schudde mijn hoofd. Ik had genoeg van zijn spelletjes.

‘Deze kant op, Lady America,’ instrueerde Mitsy van onder aan het trapje. Ik liet mijn nieuwe naam even bezinken.

‘Dag, lieve schat!’ riep mijn moeder me na.

En toen werd ik weggeleid.





8





Ik kwam als eerste aan op de luchthaven. Ik was bang. De opwinding die ik had gevoeld toen ik door de menigte op het plein was toegejuicht, had plaatsgemaakt voor vliegangst. Mijn zenuwen moest ik zien te bedwingen. Er zouden drie andere geselecteerde meisjes meereizen en ik moest er niet aan denken dat ik in hun bijzijn een paniekaanval kreeg.

Van alle deelnemers had ik het gezicht, de naam en de kaste uit mijn hoofd geleerd. Dat uit het hoofd leren was ooit begonnen als een ontspanningsoefening, waarbij ik toonladders en allerlei trivia van buiten leerde. Aanvankelijk was ik alleen nieuwsgierig of er vriendelijke gezichten tussen zaten, in de hoop dat er meisjes zouden zijn met wie ik daar vriendschap kon sluiten. Ik had nooit echt een vriendin gehad. In mijn jeugd had ik vooral met Kenna en Kota gespeeld. Ik had thuis les gekregen van mijn moeder en trad altijd alleen met haar op. Toen mijn oudere broer en zus het huis uit waren, had ik me op May en Gerad gericht. En op Aspen…

Maar Aspen en ik zijn nooit gewoon vrienden geweest. Vanaf het moment dat ik me echt van hem bewust werd, was ik verliefd op hem.

Nu hield hij de hand van een ander meisje vast.

Het deed pijn. Heel veel pijn. En daar kon ik niets aan veranderen.

Hoe was ik in hemelsnaam in deze situatie terechtgekomen? In een maand tijd was ik alles wat zeker en vertrouwd was kwijtgeraakt: mijn thuis, mijn kaste, mijn leven. En dat allemaal vanwege een stom velletje papier en een foto. Ik zou het liefst in een hoekje willen wegkruipen en mijn tranen de vrije loop laten.

Ik vroeg me af of er vandaag nog meer meisjes verdrietig zouden zijn, maar dat kon ik me niet voorstellen. Waarschijnlijk was iedereen behalve ik in een feeststemming. Er zat niets anders op dan te doen alsof ik de tijd van mijn leven had.

Ik vermande me. Ik zou me erdoorheen slaan, wat me ook te wachten stond. Als ik dan toch alles moest achterlaten, kon ik het maar beter meteen goed doen. Ik moest Aspen vergeten. Ik zou niet meer aan hem denken en zijn naam nooit meer uitspreken. Het paleis zou mijn toevluchtsoord zijn en Aspen bleef thuis. Het hof was verboden terrein voor hem. Dat was de enige regel die ik mezelf oplegde voor dit avontuur.

Vaarwel, Aspen.



Een klein halfuur later kwamen er twee meisjes in dezelfde witte blouse en zwarte broek als ik de hal binnen met hun begeleiders die hun tassen droegen. Op hun gezicht lag een verwachtingsvolle glimlach, wat mijn vermoeden bevestigde dat ik vandaag de enige zou zijn die somber was. Tijd om te doen wat ik me had voorgenomen. Ik vermande me en stond op om hun een hand te geven.

‘Hoi,’ zei ik vrolijk. ‘Ik ben America.’

‘Dat weet ik!’ zei het meisje aan de rechterkant. Ze had blond haar en bruine ogen. Ik herkende haar meteen: het was Marlee Tames, uit Kent. Een Vier. Ze negeerde mijn uitgestoken hand en gaf me een knuffel.

‘O,’ mompelde ik verbaasd. Dat had ik niet verwacht. Marlee was een van de meisjes die er op de foto eerlijk en vriendelijk had uitgezien, maar mijn moeder had me de hele week op het hart gedrukt dat ik de andere meisjes als rivalen moest zien. Ik merkte dat haar negatieve houding op mij was overgeslagen. Daar stond ik dan. In plaats van een vriendelijk knikje van een meisje met wie ik op leven en dood zou moeten strijden om een prins die ik niet wilde, werd ik omhelsd.

‘Ik ben Marlee en dit is Ashley.’ Ja, Ashley Brouillette, uit Allens. Een Drie. Ook zij was blond, maar haar haar was lichter dan dat van Marlee. Ze had zachte, helderblauwe ogen in een sereen gezicht. Naast Marlee zag ze er fragiel uit.

Ik vermoedde dat ze met z’n tweeën waren omdat ze allebei uit het noorden kwamen. Ashley glimlachte naar me en wuifde stijfjes. Ik wist niet of het uit verlegenheid was of omdat ze ons nu al als concurrenten zag. Of wist een Drie van nature gewoon beter hoe ze zich hoorde te gedragen?

‘Wat een mooi haar heb jij,’ zei Marlee vol bewondering. ‘Ik wou dat ik rood haar had. Dat geeft zo’n vurige uitstraling. Het schijnt dat roodharigen nogal driftig zijn. Klopt dat?’

Ik moest glimlachen. Hoe ellendig ik me ook voelde, Marlees enthousiasme was aanstekelijk. ‘Dat denk ik niet. Ik bedoel, ik kan soms wel driftig zijn, maar mijn zusje heeft ook rood haar, en zij is heel lief.’

Het ijs was gebroken, en we keuvelden ontspannen verder over dingen waar we boos om werden en die ons blij maakten. Marlee hield van films, net als ik, hoewel ik er zelden een zag. We kletsten over acteurs die we knap vonden, wat vreemd was als je bedacht dat we op weg waren naar het paleis om prins Maxon te veroveren. Ashley giechelde zo nu en dan, maar daar bleef het bij. Als we haar iets vroegen, gaf ze kort antwoord, waarna er meteen weer een bescheiden glimlach om haar mond verscheen.

Marlee en ik konden het goed met elkaar vinden. Ik begon stiekem te hopen dat ik aan dit avontuur een vriendin zou overhouden. We stonden zeker een halfuur met elkaar te kletsen, en we zouden nog lang hebben doorgepraat als het vinnige geluid van tikkende hakken ons niet had doen opkijken. Ik hoorde Marlee naar adem happen.

Een brunette met zonnebril kwam op ons toe lopen. In haar rood geverfde haar, dat dezelfde kleur had als haar lippenstift, stak een madeliefje. Ze wiegde met haar heupen en elke tik van haar stilettohakken benadrukte haar zelfverzekerde pas. Anders dan Marlee en Ashley had ze geen glimlach op haar gezicht, maar dat was niet omdat ze net als ik verdrietig was, integendeel zelfs: ze was een en al concentratie.

Haar entree was bedoeld om ons te intimideren. Dat lukte haar heel goed bij de damesachtige Ashley, die verschrikt ‘O nee’ mompelde toen ze het nieuwe meisje zag, maar ik was niet onder de indruk van haar. Ik wist dat ze Celeste Newsome heette, uit Clermont kwam en dat ze een Twee was. Ze dacht dat we om hetzelfde streden, maar je joeg iemand die niet wilde winnen niet zo makkelijk op de kast.

Toen Celeste eindelijk voor ons stond, wist Marlee er ondanks het intimidatieoffensief een zacht hallo uit te persen.

Celeste monsterde haar vluchtig en slaakte een zucht. ‘Hoe laat vertrekken we?’ vroeg ze.

‘Geen idee,’ antwoordde ik. Ik gaf geen krimp. ‘Door jou hebben we vertraging opgelopen.’

Ze trok een verontwaardigd gezicht, waarna ook ik van top tot teen werd opgenomen. Ze was duidelijk niet onder de indruk.

‘Ik kon er niets aan doen. Het was behoorlijk druk bij mijn afscheid.’ Ze glimlachte breed, alsof het vanzelfsprekend was dat ze werd aanbeden.

Geweldig. Nog even en ik zou omringd worden door meisjes als zij.

Alsof het zo was afgesproken, kwam er een man uit de deur links van ons. ‘Ik hoor dat alle vier de deelneemsters er zijn?’ vroeg hij kortaf.

‘Ja hoor, we zijn er allemaal,’ antwoordde Celeste poeslief.

Ik zag aan de ogen van de man dat hij ontdooide. Oké. Dus dit was de manier waarop zij het spel ging spelen.

De gezagvoerder was even stil en zei toen kordaat: ‘Dames, als u me wilt volgen, dan kunt u aan boord en brengen wij u naar uw nieuwe thuis.’

De vlucht, die bij nader inzien alleen tijdens het opstijgen en landen eng was, duurde slechts een paar uur. We kregen eten en films aangeboden, maar ik wilde het liefst alleen maar uit het raampje kijken. Vanaf grote hoogte zag ik Illea liggen, en ik stond versteld over de enorme uitgestrektheid van ons land.

Tot mijn grote opluchting bracht Celeste de hele vlucht slapend door. Ashley had het klaptafeltje naar beneden gedaan en zat al brieven te schrijven over haar avontuur. Het was slim van haar om pen en papier mee te nemen. May zou het geweldig hebben gevonden om te horen hoe de vliegreis was geweest, ook al was de prins nog niet in beeld.

‘Wat is ze elegant, hè?’ fluisterde Marlee in mijn oor. Ze keek met schuin hoofd naar Ashley. We zaten tegenover elkaar in pluchen stoelen in het voorste gedeelte van het kleine vliegtuig. ‘Ze heeft zich al de hele dag correct gedragen. We zullen een zware dobber aan haar krijgen,’ zei ze met een zucht.

‘Zo moet je niet denken,’ antwoordde ik. ‘Natuurlijk wil je winnen, maar je moet niet proberen anderen te overtreffen. Je kunt beter gewoon jezelf blijven. Wie weet valt Maxon juist op spontane meisjes.’

Marlee dacht even na. ‘Hm, daar zou je wel eens gelijk in kunnen hebben. Je kunt haar bijna niet onaardig vinden. Ze is zo vriendelijk. En knap.’ Ik knikte beamend. Marlee liet er zachter op volgen: ‘Celeste daarentegen…’

Ik sloeg mijn ogen ten hemel en schudde mijn hoofd. ‘Ik ken haar pas een uur, maar ik hoop nu al dat ze er snel uit gaat.’

Marlee sloeg grinnikend haar hand voor haar mond. ‘Ik wil niet roddelen, hoor, maar ze is zo venijnig. En dat terwijl Maxon er nog niet eens bij is. Ik ben wel een beetje bang voor haar.’

‘Dat hoeft niet, hoor,’ verzekerde ik haar. ‘Meisjes zoals zij zorgen er zelf wel voor dat ze naar huis worden gestuurd.’

Marlee zuchtte. ‘Ik hoop het. Ik wou…’

‘Wat?’

‘Nou ja, dat Tweeën wisten hoe het voelt om zo neerbuigend behandeld te worden.’

Ik knikte. Ik had mezelf nooit de gelijke van een Vier gevoeld, maar eigenlijk zaten we in hetzelfde schuitje. Als je geen Twee of Drie was, behoorde je tot het gepeupel.

‘Ik ben blij dat jij wel met me wilt praten,’ zei ze. ‘Ik was bang dat het ieder voor zich zou worden, maar jij en Ashley zijn heel aardig. Wie weet wordt het nog leuk ook,’ zei ze hoopvol.

Ik glimlachte terug, hoewel ik daar mijn twijfels over had. Ik had geen enkele reden om onaardig tegen Marlee of Ashley te doen, maar misschien waren de andere meisjes minder makkelijk in de omgang.

Na de landing konden we in alle rust met onze begeleiders van het vliegtuig naar de aankomsthal lopen, maar zodra de deuren opengingen, steeg er een oorverdovend gegil op.

De hal was afgeladen met mensen die juichten en op en neer sprongen. Tot mijn schrik zag ik een gouden loper. Hij was afgezet met bijpassende koorden en aan weerszijden stond om de zo veel meter een nerveus om zich heen kijkende beveiliger, klaar om bij het minste of geringste gevaar in te grijpen. Zouden ze echt niets beters te doen hebben?

Gelukkig liep Celeste voorop. Ze begon te wuiven, en hoewel ik het liefst in mijn schulp was gekropen, voelde ik intuïtief aan dat dat de beste strategie was. Ik was blij dat ik me achter haar kon verschuilen, vooral toen ik de camera’s zag die klaarstonden om elke stap die we zetten vast te leggen.

De menigte was uitzinnig van vreugde. Dit waren de mensen uit de omgeving van het paleis en ze wilden allemaal een glimp opvangen van de meisjes die in hun stad zouden verblijven. Een van ons zou op een dag hun koningin worden.

Ik keek voortdurend om me heen naar fans die vanuit alle hoeken van de hal mijn naam riepen en zag ook borden met mijn naam erop. Ik wist niet wat me overkwam. Al die mensen die nu al wilden dat ik zou winnen, terwijl ik niet eens uit hun provincie kwam en misschien niet eens tot hun kaste behoorde. Even voelde ik me schuldig dat ik iedereen teleur zou moeten stellen.

Ik boog mijn hoofd en zag een klein meisje tegen het koord gedrukt staan. Ze was hooguit een jaar of twaalf en had een bord in haar handen waar ROODHARIGEN ZIJN WINNAARS! op stond en waar ze sterren en een kroontje omheen had getekend. Ik wist dat ik de enige roodharige deelnemer was en zag dat ze bijna dezelfde kleur haar had als ik.

Het meisje vroeg om een handtekening. Naast haar stond een jongen die een foto van me wilde maken, en daarnaast weer iemand die me een hand wilde geven. Ik ging bijna de hele rij af en draaide me tussendoor om naar de mensen aan de andere kant van de loper, zodat ik ook met hen een praatje kon maken.

Ik kwam als laatste van de gouden loper, twintig minuten na de andere meisjes. Stiekem had ik nog langer willen blijven, maar het vliegtuig met de volgende groep deelnemers was net geland en het leek me niet eerlijk om hun tijd in te pikken.

Celeste sloeg haar ogen ten hemel toen ik in de auto stapte. Het liet me koud. Ik was nog steeds een beetje beduusd dat het zo makkelijk was gegaan terwijl ik er als een berg tegenop had gezien. Het afscheid, de kennismaking met het groepje meisjes, mijn eerste vlucht, het contact met de fans: ik had het allemaal overleefd zonder mezelf voor gek te zetten.

Ik dacht aan de camera’s die me in de aankomsthal hadden gefilmd en zag in gedachten mijn familie naar de beelden op tv kijken. Ik hoopte dat ze trots op me waren.





9





Alsof het ontvangstcomité in de luchthaven nog niet genoeg was geweest, stonden er ook langs de route naar het paleis drommen juichende mensen. Tot onze teleurstelling mochten we de raampjes niet neerlaten om hun gelukwensen in ontvangst te nemen. De veiligheidsman voor in de auto legde uit dat we onszelf van nu af aan als een verlengstuk van de koninklijke familie moesten zien. De meeste mensen hadden bewondering voor ons, maar sommige deinsden er niet voor terug ons iets aan te doen om de prins of de monarchie te schaden.

De auto was uitgerust met verduisterde ramen en twee tegenover elkaar geplaatste rijen stoelen. Ik zat naast Celeste, en Ashley en Marlee zaten tegenover ons. Marlee keek stralend uit het raampje. Ik begreep maar al te goed waarom. In het publiek wemelde het van de spandoeken en borden met haar naam erop. Ze had ontelbare bewonderaars.

Ashleys naam dook overal op, evenals die van Celeste. Mijn naam zag ik minder vaak. Ashley, bescheiden als altijd, kon ermee leven dat ze niet de lieveling van het publiek was, maar bij Celeste was de frustratie van haar gezicht te lezen.

‘Wat zou ze hebben gedaan?’ fluisterde Celeste in mijn oor. Marlee en Ashley zaten over thuis te praten.

‘Hoe bedoel je?’ fluisterde ik terug.

‘Om zo populair te worden? Zou ze iemand hebben omgekocht?’ Haar koude ogen stelden zich scherp op Marlee, alsof ze haar marktwaarde probeerde in te schatten.

‘Ze is een Vier,’ zei ik aarzelend. ‘Ze heeft geen geld om mensen om te kopen.’

Celeste snoof. ‘Alsof er geen andere manieren zijn om iemand om te kopen,’ zei ze, en ze keek weer uit het raampje.

Het duurde even voordat ik begreep wat ze bedoelde. Ik schrok ervan. Niet dat ik eraan twijfelde dat een onschuldig iemand als Marlee zou proberen zich via het bed omhoog te werken, of er zelfs maar over piekerde de wet te overtreden, maar omdat het me deed beseffen dat het er op het paleis valser aan toe zou gaan dan ik had gedacht.

Jammer genoeg had ik geen goed uitzicht toen we het paleis naderden. Wat ik wel zag, waren de muren, lichtgeel gestuukt en hoog, heel hoog. Het brede toegangshek, dat werd geflankeerd door twee schildwachten, zwaaide open toen we er bijna waren en we reden via een lange oprijlaan, die aan het einde om een ronde fontein liep, naar de ingang. Daar werden we opgewacht door een groepje hoffunctionarissen.

Na weinig meer dan een groet werd ik door twee vrouwen bij de arm genomen en mee naar binnen geleid.

‘Het spijt me dat we ons zo moeten haasten, juffrouw, maar uw groepje is te laat,’ zei een van hen.

‘Ik ben bang dat dat mijn schuld is. Ik heb veel te lang staan kletsen op het vliegveld.’

‘U hebt met mensen in het publiek staan praten?’ vroeg de ander verbaasd.

Ze wisselden een blik uit die ik niet begreep en begonnen al lopend de indeling van het paleis uit te leggen.

De eetzaal was aan de rechterkant, en de Grote Zaal links. Door de glazen deuren ving ik een glimp op van de uitgestrekte tuinen. Ik was graag even blijven staan, maar nog voor ik me kon oriënteren werd ik een enorme kamer vol met mensen in getrokken. Het was er een drukte van belang.

De mensen weken voor ons uiteen, en ik zag een rij spiegels waarvoor meisjes zaten van wie de haren en de nagels werden gedaan. Overal stonden rekken met kleren en er werden dingen naar elkaar geroepen als ‘Ik heb de verf gevonden!’ en ‘Die jurk maakt haar dik!’

‘Aha, daar zul je ze hebben.’ Er kwam een vrouw naar ons toe lopen die duidelijk de leiding had. ‘Ik ben Silvia. We hebben elkaar al eerder aan de telefoon gesproken,’ zei ze bij wijze van begroeting, waarna ze onmiddellijk ter zake kwam. ‘Oké, om te beginnen hebben we “voor”- en “na”-foto’s nodig. Ga daar maar zitten,’ sommeerde ze, en ze dirigeerde ons naar een hoek in de kamer waar een stoel stond met een wit doek erachter. ‘Let maar niet op de camera’s, dames. We maken een special over jullie make-overs, want tegen de tijd dat we hier klaar zijn, wil elk meisje in Illea eruitzien zoals jullie.’

Om ons heen waren cameraploegen in de weer die meisjes interviewden en inzoomden op hun schoenen. Zodra de foto’s waren genomen, begon Silvia orders uit te delen. ‘Neem Lady Celeste mee naar stoel vier, Lady Ashley naar vijf… en ik geloof dat ze net klaar zijn bij stoel tien. Breng Lady Marlee daarnaartoe, en Lady America naar zes.’

‘Oké, wat gaan we doen?’ vroeg een kleine, donkerharige man, die me meetroonde naar een stoel met een zes op de rugleuning. ‘Laten we het eerst maar eens over je image hebben.’ Hij was een en al zakelijkheid.

‘Mijn image?’ Was ik niet gewoon mezelf? Dat was toch de reden dat ik was gekozen om deel te nemen aan de Selectie?

‘Voor welke look gaan we? Met dat rode haar kunnen we een femme fatale van je maken, maar je zou dat beeld juist ook kunnen afzwakken. Wat je wilt,’ zei hij zakelijk.

‘Ik ga mezelf niet veranderen voor een man die ik niet ken.’ Laat staan leuk vind, voegde ik er in gedachten aan toe.

‘O, o, ik heb hier een individuutje in mijn stoel,’ kirde hij, alsof ik een kind was.

‘Zijn we dat niet allemaal?’

De man glimlachte naar me. ‘Goed, dan veranderen we niks aan je image en gaan we dat beeld gewoon versterken. Je afkeer van namaak zou wel eens je sterkste pluspunt kunnen zijn, dus daar zou ik me maar op richten, schat. Ik moet je wel nog even een tikje polijsten.’ Hij gaf me een klopje op mijn rug en liep weg, waarna hij een groepje vrouwen mijn kant op stuurde.

Ik had me niet gerealiseerd dat hij met ‘polijsten’ ook letterlijk polijsten bedoelde. Enkele dames begonnen me te scrubben – kennelijk vertrouwden ze mij dat niet toe – en toen ze daarmee klaar waren, werd elke centimeter blote huid ingesmeerd met lotions en olie totdat ik helemaal naar vanille rook. Maxons favoriete geur, vertrouwde het meisje dat me had ingesmeerd me toe.

Toen ik helemaal glom en poezelig was, begonnen ze aan mijn nagels. Nagel voor nagel werd bijgeknipt en gepolijst, en op wonderbaarlijke wijze van ruwe randjes en haakjes ontdaan. Toen ik zei dat ik liever geen gelakte nagels had, keken ze zo teleurgesteld dat ik erin toestemde dat ze mijn teennagels deden. Het meisje koos voor een mooie neutrale kleur, en daar kon ik mee leven.

Het groepje dames dat aan mijn nagels had gewerkt, ging door naar een ander meisje, en ik zat kalm in mijn stoel te wachten op de volgende polijstronde toen er plotseling een cameraploeg aan mijn zij verscheen die inzoomde op mijn handen.

‘Niet bewegen,’ gebood een vrouw. Ze tuurde naar mijn nagels. ‘Heb je niets op je nagels?’

‘Nee.’

Ze slaakte een zucht, filmde me snel, en ging weer verder.

Ook ik slaakte een diepe zucht. Vanuit mijn ooghoek zag ik rechts van me iets bewegen. Ik keek opzij en zag een meisje dat afwezig voor zich uit staarde en nerveus met haar been op en neer wipte onder een grote cape die over haar heen was gedrapeerd.

‘Gaat het?’ vroeg ik.

Ze schrok op uit haar gedachten. ‘Ze willen mijn haar blond verven,’ verzuchtte ze. ‘Dat zou beter passen bij de kleur van mijn huid. Ik ben gewoon een beetje zenuwachtig.’

Ze glimlachte afgemeten naar me, en ik glimlachte terug. ‘Jij bent toch Sosie, hè?’

‘Ja.’ Ze glimlachte weer, maar nu echt. ‘En jij America?’ Ik knikte. ‘Ik hoorde je binnenkomen met Celeste. Wat een kreng is dat!’

Ik sloeg mijn ogen ten hemel. Sinds we binnen waren, kon je Celeste om de zo veel tijd tegen een of ander arm dienstmeisje horen roepen dat ze iets voor haar moest gaan halen of uit de weg moest gaan.

‘Je moest eens weten,’ mompelde ik, en we schoten allebei in de lach. ‘Ik vind je haar heel mooi zo.’ Dat was het ook. Niet te donker, niet te licht, en heel vol.

‘Dank je.’

‘Als je het niet wilt verven, hoef je dat niet goed te vinden, hoor.’

Sosie glimlachte, maar ik zag aan haar gezicht dat ze zich afvroeg of ik het meende of dat ik het alleen maar zei om te voorkomen dat ze nog mooier werd. Maar voordat ze iets terug kon zeggen, werden we alweer omringd door een luidruchtig groepje vrouwen. Dat maakte het ons onmogelijk verder te kletsen.

Mijn haar werd eerst gewassen, daarna behandeld met conditioner en moisturizer, en tot slot glad geföhnd. Ik was met lang, recht afgeknipt haar binnengekomen – mijn moeder knipte me altijd, en verder dan dit kwam ze niet – maar tegen de tijd dat ze klaar met me waren, was het een decimeter korter en in lagen geknipt. Ik vond het mooi, vooral zoals het licht erop viel. Sommige meisjes kregen highlights, anderen, zoals Sosie, een nieuw kleurtje. Gelukkig waren de kapsters het met me eens dat er aan mijn haarkleur niets hoefde te worden veranderd.

Mijn make-up werd gedaan door een heel mooi meisje. Ik gaf aan dat ik licht wilde worden opgemaakt, en ook dat stond mooi. De meeste andere meisjes zagen er na de make-upronde iets ouder of jonger uit, of gewoon mooier. Ik zag er nog altijd uit als mezelf. En dat gold natuurlijk ook voor Celeste, want die wilde per se flink worden opgemaakt.

Ik had de hele behandeling uitgezeten in een badjas, en toen ik helemaal ‘gepolijst’ was, werd ik naar een rek met kleren geleid. Mijn naamkaartje hing boven een stang waaraan voor een week aan jurken hing. Blijkbaar droeg een prinses-in-opleiding geen broek.

Uiteindelijk werd gekozen voor een crèmekleurige jurk. Hij had een wijde hals, tot iets over mijn schouders, sloot nauw om mijn middel, en viel tot net boven mijn knie. Het meisje dat me kleedde, noemde het een jurk voor overdag en zei dat mijn avondjurken al in mijn kamer hingen. De rest van de jurken zou daar ook naartoe worden gebracht. Vervolgens speldde ze net onder de hals van mijn jurk een glanzende zilveren broche met mijn naam, schoof laaggehakte schoenen aan mijn voeten, die ze kitten heels noemde, en stuurde me terug naar de fotohoek voor mijn ‘na’-foto. Daarna werd ik doorgestuurd naar een van de vier hokjes tegen de muur, waarin een stoel stond met een doek erachter en een camera ervoor.

Ik ging in de stoel zitten, zoals me was opgedragen, en wachtte, totdat er een vrouw naast me kwam zitten met een klembord in haar hand. Ik moest nog even geduld hebben, zei ze terwijl ze door haar papieren bladerde.

‘Waar is dit voor?’ vroeg ik.

‘Voor de make-over special. Vanavond is er een uitzending over jullie aankomst op het plein en in het paleis, woensdag worden de make-overs uitgezonden en vrijdag doen jullie je eerste interview. De kijkers hebben jullie foto’s al gezien en weten wat er op jullie inschrijfformulier staat,’ zei ze. Ze vond de papieren die ze zocht en klemde ze boven op de andere papieren vast op het bord. Toen vouwde ze haar handen ineen en vervolgde: ‘Maar we willen dat de mensen helemaal voor jullie gaan, en dat kan alleen als ze jullie beter leren kennen. Daarom doen we nu eerst even een kort interview en dan kun je vrijdag tijdens de nieuwsuitzending wat meer over jezelf vertellen. Wees vooral niet verlegen als we in het paleis aan het filmen zijn. We zijn er niet elke dag, maar wel regelmatig.’

‘Oké,’ zei ik gedwee. Als ik íéts niet wilde, was het praten met de cameraploeg erbij. Ze waren me te veel opdringerig.

‘Goed dan. America Singer, nietwaar?’ zei ze zodra er een rood lampje op de camera ging branden.

‘Ja.’ Ik probeerde mijn zenuwen te bedwingen.

‘Als ik heel eerlijk ben is het verschil met je “voor”-foto niet zo groot. Kun je ons vertellen wat er vandaag tijdens je make-over is gedaan?’

Ik dacht na. ‘Ze hebben mijn haar in laagjes geknipt. Dat vind ik mooi.’ Ik haalde mijn hand door mijn rode lokken, die na de professionele behandeling heerlijk zacht aanvoelden. ‘En ik ben ingesmeerd met een vanillelotion, dus nu ruik ik naar een toetje,’ zei ik. Ik snuffelde aan mijn arm.

Ze lachte. ‘Je haar zit heel mooi. En die jurk staat je ook goed.’

‘Dank u,’ zei ik met een blik op mijn nieuwe kleren. ‘Ik draag niet vaak een jurk, dus dat zal wel even wennen zijn.’

‘Dat denk ik ook,’ zei de interviewster. ‘Je bent een van de slechts drie Vijven in de Selectie. Wat is je ervaring tot nu toe?’

Ik zocht naar woorden om te omschrijven welke indruk de dag op me had gemaakt. Van mijn teleurstelling op het plein tot aan de sensatie van het vliegen en de steun van Marlee.

‘Verrassend,’ zei ik.

‘Ik denk dat er nog veel verrassende dagen zullen volgen,’ merkte ze op.

‘Ik hoop alleen dat ze wat minder druk zijn dan vandaag,’ verzuchtte ik.

‘Wat vind je van je concurrenten?’

Ik slikte. ‘De andere meisjes zijn allemaal erg aardig.’ Eén iemand daargelaten.

‘Hm-hm,’ zei ze. Ze doorzag mijn antwoord. ‘En hoe vind je dat je make-over heeft uitgepakt? Maak je je zorgen over het uiterlijk van een van de andere meisjes?’

Ik dacht even na over haar vraag. Als ik nee zei was ik verwaand, als ik ja zei was ik sneu. ‘Ik vind dat ze er goed in geslaagd zijn de schoonheid van elk meisje naar voren te brengen.’

Ze glimlachte en zei: ‘Oké, dit lijkt me genoeg.’

‘Was dat alles?’

‘We hebben maar anderhalf uur voor 35 meisjes, dus dit moet genoeg zijn.’

‘Oké.’ Dat viel mee.

‘Bedankt voor je tijd. Je kunt daar op die bank gaan zitten en dan hoor je verder wel wat er gaat gebeuren.’

Ik stond op en ging op een grote, cirkelvormige bank in de hoek zitten. Naast me zaten twee meisjes op gedempte toon met elkaar te praten. Ik keek de zaal rond. De laatste groep geselecteerden werd aangekondigd en meteen ontstond er commotie bij de rij stoelen. Ik ging er zo in op dat ik amper merkte dat Marlee naast me was komen zitten.

‘Marlee, je haar! Wauw!’

‘Ik zie er heel anders uit, hè? Ik heb extensions gekregen. Denk je dat Maxon het mooi zal vinden?’ Ze keek me bezorgd aan.

‘Natuurlijk! Welke jongen valt er niet op een mooie blondine?’ zei ik met een speels lachje.

‘America, je bent zo aardig. De mensen op het vliegveld waren weg van je.’

‘Ik maakte alleen maar een babbeltje, hoor. Jij hebt toch ook met de mensen in het publiek staan praten?’

‘Ja, maar met lang niet zo veel mensen als jij.’

Ik boog mijn hoofd, verlegen met het complimentje voor iets wat zo vanzelfsprekend leek. Toen ik weer opkeek, draaide ik me naar de twee andere meisjes op de bank toe. Het waren Emmica Brass en Samantha Lowell. We waren nog niet aan elkaar voorgesteld, maar ik wist hoe ze heetten. Ze keken me met een vreemde blik in hun ogen aan. Ik keek nog eens goed, maar voor ik kon bedenken wat er aan de hand was, kwam Silvia, de vrouw die ons eerder had opgevangen, naar ons toe lopen.

‘Oké, meiden, zijn jullie zover?’ Ze wierp een blik op haar horloge en keek ons toen verwachtingsvol aan. ‘Ik geef jullie een snelle rondleiding en dan breng ik jullie naar jullie kamer.’

Marlee klapte in haar handen van plezier, en we stonden alle vier op om te vertrekken. Silvia vertelde ons dat de zaal waarin we zojuist in de watten waren gelegd, de Vrouwenkamer was. Het was de kamer waarin de koningin, haar hofdames en een handvol andere vrouwelijke familieleden veel tijd doorbrachten.

‘Kijk nog maar een keer goed om je heen, want hier zul je nog vaak komen. Na aankomst zijn jullie langs de Grote Zaal gekomen, die vooral wordt gebruikt voor feesten en banketten. Als jullie met meer waren geweest, zouden jullie daar hebben gegeten. Nu is de gewone eetzaal groot genoeg. Kom, dan laat ik hem meteen even zien.’

Ze wees ons de tafel waar de koninklijke familie de maaltijd nuttigde. Wij zouden aan lange tafels zitten die haaks op de hoofdtafel stonden, zodat de opstelling een strakke U vormde. We hadden al een vaste plaats toegewezen gekregen, want bij elke stoel stond een elegant naamkaartje. Ik kwam naast Ashley en Tiny Lee te zitten, die ik al eerder in de Vrouwenkamer had gezien, en tegenover Kriss Ambers.

Vanuit de eetzaal daalden we een paar trappen af naar de kamer waar het IRT-nieuws werd uitgezonden. Weer terug op de parterre wees onze begeleidster op een lange gang met kamers waar de koning en Maxon het grootste deel van hun tijd aan het werk zouden zijn. De vleugel was voor ons verboden terrein.

‘Dat geldt ook voor de tweede verdieping, waar de privévertrekken van de koninklijke familie liggen. Daar mogen jullie onder geen beding komen. Jullie eigen kamers liggen op de eerste verdieping, waar de gastenkamers zich bevinden. Maak je geen zorgen, ook voor bezoekers is plaats genoeg.’

‘Deze deuren komen uit op de achtertuin,’ ging Silvia verder. ‘Hallo, Hector, Markson.’ De twee schildwachten aan weerszijden van de deuren gaven een kort hoofdknikje. Het duurde even voordat ik doorhad dat de overwelfde doorgang rechts van ons toegang bood tot de Grote Zaal, en dat de Vrouwenkamer dus om de hoek moest liggen. Ik was trots op mezelf dat ik me al wist te oriënteren. Het paleis leek één groot doolhof.

‘Jullie mogen ook onder geen beding naar buiten,’ vervolgde Silvia. ‘Overdag zijn er momenten dat jullie de tuin in mogen, maar nooit zonder toestemming. Dat is puur om veiligheidsredenen. We doen er alles aan om te voorkomen dat rebellen op het terrein komen, maar het is ze helaas al een paar keer gelukt.’

Er liep een koude rilling over mijn rug.

We sloegen een hoek om en namen een enorme trap naar de eerste verdieping. De vloerkleden waren hier zo zacht dat ik er bij elke stap een paar centimeter in wegzakte. Hoge ramen lieten het licht binnen, en het rook er naar bloemen en zonneschijn. De wanden waren bedekt met grote schilderijen, waarop koningen uit het verleden en een paar vroegere Amerikaanse en Canadese leiders waren afgebeeld. Tenminste, ik nam aan dat het koningen waren, want ze droegen geen kroon.

‘Je spullen liggen klaar op je kamer. Als de inrichting je niet bevalt, kun je dat tegen je dienstmeisjes zeggen. Jullie hebben er elk drie. Ze zijn al op je kamer en zullen je helpen met uitpakken, als je dat wilt, en met het kleden voor het diner.’ Ze zweeg even. ‘Vandaag worden jullie voor aanvang van het diner verwacht in de Vrouwenkamer voor een speciale uitzending van het IRT-nieuws. Volgende week komen jullie in de show zelf aan het woord! Straks krijgen jullie eerst een deel van de opnamen te zien die vandaag gemaakt zijn toen jullie van huis vertrokken en hier aankwamen. Het belooft iets heel bijzonders te worden. Prins Maxon heeft nog niets gezien en zal vanavond te zien krijgen wat heel Illea te zien krijgt. En dan is er morgen gelegenheid om kennis met hem te maken.’

Ze keek ons groepje rond. ‘Vanavond is er een groepsdiner voor alle deelnemers en krijgen jullie uitgebreid de tijd om elkaar te leren kennen. En dan gaat morgen de wedstrijd van start!’

Ik slikte. Te veel regels, te veel structuur, te veel mensen. Ik wilde alleen zijn met een viool.

Sylvia wees de geselecteerde meisjes een voor een hun kamer. Die van mij lag net om de hoek, aan een smalle gang, waar ook Bariel, Tiny en Jenna een kamer toegewezen hadden gekregen. Ik was blij dat mijn kamer niet op de centrale gang lag, zoals die van Marlee. Hopelijk had ik zo toch wat meer privacy.

Toen Silvia weg was, opende ik de deur van mijn kamer, waarachter drie vrouwen een opgewonden gilletje slaakten. Een van hen zat in een hoekje te naaien, de andere twee waren bezig een kamer te poetsen die er al spic en span uitzag. Ze haastten zich naar me toe en stelden zich voor als Lucy, Anne en Mary, maar ik vergat vrijwel meteen wie wie was. Ik moest al mijn overtuigingskracht aanwenden om hen zover te krijgen dat ze weggingen. Ik wilde niet onbeleefd zijn – het was duidelijk dat ze me graag van dienst wilden zijn – maar ik moest nodig even alleen zijn.

‘Ik wil een dutje doen. Jullie zullen wel een lange dag achter de rug hebben om hier alles voor elkaar te krijgen. Het lijkt me beter dat ik nu ga slapen en dat jullie zelf ook even gaan rusten. Komen jullie me dan alsjeblieft wekken als het tijd is om naar beneden te gaan?’

Er volgden een paar bedankjes en reverences, die ik probeerde te ontmoedigen, en toen was ik alleen. Het lukte me niet de slaap te vatten. Ik probeerde me te ontspannen, maar elke vezel in mijn lijf stond strak van de stress. Ik bleef me onwennig voelen in een omgeving die overduidelijk niet voor mij bedoeld was.

In de hoek van de kamer stond behalve een viool en een gitaar ook een prachtige piano. Ik had niet de puf te gaan spelen. Mijn rugzak stond stevig dichtgesnoerd op het voeteneinde van het bed, maar ik was te moe om hem uit te pakken. Ik herinnerde me dat ze hadden gezegd dat er spullen voor mij waren klaargelegd in de kleding- en ladekasten, en ook in de badkamer, maar de energie ontbrak me ook om daarnaar te gaan kijken.

Roerloos bleef ik op bed liggen. Toen mijn dienstmeisjes eindelijk zachtjes op mijn deur klopten, wist ik dat er uren verstreken moesten zijn. Voor mijn gevoel waren ze maar een paar minuten weggeweest. Ik liet ze binnen en vond het goed dat ze me hielpen kleden, hoe vreemd dat ook voelde. Maar ze wilden het zo graag dat ik het niet over mijn hart kon verkrijgen ze weer weg te sturen.

Ze staken een paar lokken van mijn haar op met sierlijke haarspelden en maakten me opnieuw op. De jurk, die net als de rest van mijn garderobe eigenhandig door mijn dienstmeisjes was gemaakt, was donkergroen en reikte tot aan de grond. Ik moest de schoenen met hakjes erbij aandoen om niet over de zoom te struikelen. Klokslag zes uur klopte Silvia op mijn deur. Ze loodste me samen met mijn drie buren mee naar de wenteltrap, waar we boven in de lounge wachtten op de andere meisjes. Toen iedereen er was, werden we naar de Vrouwenkamer gebracht. Marlee zag me en kwam naast me lopen.

Het geluid van 35 paar hakjes op de marmeren treden klonk als de muziek van een kudde lichtvoetige hertenhoefjes. Hier en daar werd gemompeld, maar de meeste meisjes zwegen. Toen we langs de eetzaal liepen, zag ik dat de deuren gesloten waren. Zou de koninklijke familie daarbinnen voor de laatste keer met zijn drieën aan het dineren zijn? Ik vond het vreemd dat wij hun gasten waren, maar dat we hen nog niet hadden ontmoet.

De Vrouwenkamer zag er totaal anders uit dan die middag. De spiegels en stoelen waren weg en her en der verspreid stonden tafels met stoelen en comfortabele banken. Marlee keek me aan en wees met een hoofdknikje naar een van de banken, waar we samen gingen zitten om naar de uitzending te kijken.

Zodra iedereen zat, werd de tv aangezet voor het IRT-nieuws. Na de gebruikelijke berichten – nieuwe projectbegrotingen, ontwikkelingen op oorlogsgebied, de zo veelste rebellenaanval in het oosten – volgde een halfuur durend commentaar van Gavril op de filmopnamen van die dag.

‘Hier zien we juffrouw Celeste Newsome afscheid nemen van haar bewonderaars in Clermont. Het kostte deze lieftallige jongedame een halfuur om zich los te maken van haar fans.’

Ik zag Celeste met een zelfvoldane glimlach naar zichzelf kijken op het scherm. Ze zat naast Bariel Pratt. Bariel had kaarsrecht afgeknipt haar tot aan haar middel, dat zo blond was dat het bijna wit leek. Ze had een enorme bos hout voor de deur (sorry, ik zou niet weten hoe ik het anders zou moeten zeggen) die uitdagend uit haar strapless jurk puilde, zodat je bijna gedwongen werd ernaar te kijken.

Bariel was mooi, maar op dezelfde manier als Celeste. Toen ik ze naast elkaar zag zitten schoot me het gezegde ‘Hou je vijanden te vriend’ te binnen. Waarom wist ik niet precies. Ik vermoed dat ze elkaar meteen geschoten hadden als hun grootste rivaal.

‘De dames uit de oostelijke provincies waren eveneens zeer populair. Ashley Brouillette onderscheidde zich meteen als een dame door haar bescheiden, goede manieren. Met haar nederige, serene gezichtsuitdrukking en de manier waarop ze zich door een menigte beweegt, doet ze in veel opzichten denken aan onze koningin.’

‘En Marlee Tames uit Kent bruiste van energie toen ze vanochtend van huis vertrok. Hoor haar eens meezingen met het nationale volkslied dat de begeleidende thuisband voor haar speelde.’ Op het scherm verschenen foto’s van een stralende Marlee, die de mensen uit haar provincie omhelsde. ‘Ze is nu al de favoriet bij een groot deel van de mensen die we vandaag interviewden.’

Marlee boog zich naar me toe en gaf een kneepje in mijn hand. Dat gaf voor mij de doorslag: ik ging voor Marlee.

‘Juffrouw Tames reisde samen met America Singer. Ze is een van de slechts drie Vijven die de Selectie hebben gehaald.’ Ik zag er op tv beter uit dan ik me op dat moment voelde. Eigenlijk herinnerde ik me alleen dat ik verdrietig was en dat ik gefocust was op de gezichten in het publiek, maar op de beelden die ze toonden, zag ik er vriendelijk en waardig uit, en het fragment waarop ik mijn vader omhelsde, was ronduit ontroerend.

En dan moesten de beelden van mijn aankomst op het vliegveld nog komen. ‘Zoals iedereen weet doen kasten er niet toe in de Selectie, en het ziet ernaar uit dat Lady America een geduchte concurrente zal zijn. Bij de landing in Angeles was ze de lieveling van het publiek. Ze zette handtekeningen, liet foto’s van zich nemen en maakte hier en daar een praatje met haar fans. Juffrouw America Singer is niet bang om vuile handen te maken, en dat is een eigenschap waarover onze volgende prinses dient te beschikken, zoveel is zeker.’

Bijna iedereen draaide zich naar me om. In hun ogen zag ik dezelfde blik als waarmee Emmica en Samantha me die middag hadden aangekeken. Opeens begreep ik wat die blikken te betekenen hadden. Mijn intenties deden er niet toe. Ze wisten niet dat de prins me gestolen kon worden. In hun ogen was ik een bedreiging. Ze wilden me weg hebben.





10





Ik hield mijn hoofd omlaag tijdens het diner. In de Vrouwenkamer voelde ik me moedig omdat Marlee naast me zat en me aardig vond. Maar hier, ingeklemd tussen meisjes van wie ik de haat letterlijk op me voelde afstralen, voelde ik me een lafaard. Toen ik eindelijk durfde op te kijken, zwaaide Kriss Ambers dreigend met haar vork, en keek de anders zo beleefde Ashley met een tuitmondje zwijgend voor zich uit. Ik wilde wegvluchten naar mijn kamer.

Ik begreep niet waar iedereen zich zo druk over maakte. Wat maakte het uit of het publiek me aardig vond? De fans met hun borden en hun gegil hadden hier niets in de melk te brokkelen.

Na de uitzending wist ik niet of ik me vereerd moest voelen of dat ik me eraan moest ergeren.

Ik richtte mijn aandacht op mijn maaltijd. De laatste keer dat ik een biefstuk had gegeten, was jaren geleden met kerst. Mijn moeder had haar best gedaan, maar die van haar was lang niet zo lekker geweest. Deze biefstuk was veel sappiger en malser. Ik wilde aan de andere meisjes vragen of ze wel eens zo’n lekkere biefstuk hadden gegeten, maar durfde het niet. Als Marlee naast me had gezeten, had ik het gedaan. Voorzichtig keek ik om me heen. Marlee zat rustig te praten met de meisjes naast haar.

Hoe deed ze dat toch? Zij was in de tv-uitzending toch ook tot een van de favorieten van het publiek uitgeroepen? Waarom praatten ze dan wel met háár?

Het dessert bestond uit vanille-ijs met heel veel soorten fruit. Zoiets heerlijks had ik nog nooit geproefd. Als dit voedsel was, wat had ik dan mijn hele leven in mijn mond gestopt? Ik dacht aan May, die net als ik dol was op zoetigheid. Ze zou dit toetje heerlijk hebben gevonden. Ik durfde te wedden dat ze zich hier als een vis in het water zou hebben gevoeld.

Pas toen iedereen uitgegeten was mochten we van tafel en daarna moesten we meteen naar bed.

‘Morgen zullen jullie prins Maxon voor het eerst ontmoeten en dan willen jullie er toch op je mooist uitzien?’ zei Silvia. ‘Iemand van jullie hier in de zaal zal met hem trouwen.’

Een paar meisjes slaakten een zwijmelende zucht.

Het getik van de hakjes op de trap klonk deze keer veel zachter. Ik snakte ernaar mijn schoenen te kunnen uitdoen, en ook mijn jurk. In mijn rugzak had ik slechts één setje kleren van thuis en ik speelde met de gedachte ze aan te doen om me weer even mezelf te kunnen voelen.

Boven aan de trap zwermden we uiteen en liep iedereen naar zijn eigen kamer.

Marlee nam me apart. ‘Alles goed?’ vroeg ze.

‘Ja hoor. Ik werd alleen tijdens het eten zo raar aangekeken.’ Ik hoopte dat het niet te klagerig klonk.

Ze wuifde mijn bezorgdheid weg. ‘Ach, ze zijn gewoon jaloers omdat iedereen je zo leuk vindt.’

‘Maar jij bent toch ook heel populair? Ik zag overal borden met jouw naam erop. Waarom doen ze dan niet zo vervelend tegen jou?’

‘Jij trekt zeker niet vaak met een groep meiden op?’ Ze glimlachte veelbetekenend, alsof ik zou moeten begrijpen wat ze bedoelde.

‘Nee, meestal alleen met mijn zussen,’ bekende ik.

‘Heb je thuisonderwijs gehad?’

‘Ja.’

‘Ik privéonderwijs met een stel andere Vieren. Allemaal meiden, en die hebben stuk voor stuk hun eigen vervelende trekjes. Je moet proberen erachter te komen wat hen het meest dwarszit. Mij geven ze vaak dubbelzinnige complimentjes of steken onder water. Ik kom misschien heel spontaan over, maar eigenlijk ben ik best verlegen. Ze denken dat ze me met woorden klein kunnen krijgen.’

Ik fronste mijn voorhoofd. Deden ze dat met opzet?

‘En omdat jij nogal stil en mysterieus bent…’

‘Ik ben niet mysterieus,’ onderbrak ik haar.

‘Een beetje wel. Soms weten mensen niet of ze zwijgzaamheid moeten interpreteren als arrogantie of als angst. Ze kijken naar jou alsof je een lastige vlieg bent, en daardoor ga je je waarschijnlijk ook zo voelen.’

‘Hm.’ Daar zat wat in. Confronteerde ik de andere meisjes misschien met hun eigen onzekerheid? ‘Hoe reageer je daar dan op? Ik bedoel, hoe zorg je dat ze ermee ophouden?’

Ze glimlachte. ‘Ik negeer het. Thuis kende ik een meisje dat me altijd op de kast probeerde te krijgen en als dat niet lukte, ging ze zitten mokken. Maak je er maar niet druk over,’ zei ze. ‘Je moet doen alsof je er geen last van hebt.’

‘Dat heb ik ook niet.’

‘Dat geloof ik niet… het doet je altijd wel iets.’ Ze lachte kort, een warm geluid dat oploste in de stille gang. ‘Niet te geloven, hè, dat we morgen de prins gaan ontmoeten?’ zei ze, om een onderwerp aan te snijden dat in haar ogen belangrijker was.

‘Nee, eigenlijk niet.’ Maxon waarde als een geest door het paleis. Er werd gesuggereerd dat hij er was, maar niemand had hem nog gezien.

‘Nou, veel succes morgen.’

Ik zag aan haar dat ze het meende. ‘Jij ook, Marlee. Ik weet zeker dat prins Maxon graag kennis met je wil maken.’ Ik gaf haar een kneepje in haar hand.

Ze glimlachte met een mengeling van opwinding en verlegenheid en liep naar haar kamer.

Toen ik bij mijn eigen kamer aankwam, stond Bariels deur open. Ik hoorde haar mopperen tegen een van haar dienstmeisjes. Toen ze me zag, gooide ze de deur dicht in mijn gezicht.

Dank je.

Mijn dienstmeisjes waren er natuurlijk om me te helpen met wassen en uitkleden. Mijn nachtjapon, een dun, groen gevalletje, lag al klaar op mijn bed. Gelukkig waren ze zo vriendelijk geweest om mijn rugzak dicht te laten.

Efficiënt en vastberaden gingen ze te werk, met een duidelijke einde-van-de-dag-routine, zonder dat ze hun programma afraffelden. Waarschijnlijk was het de bedoeling dat hun hulp mij rust gaf, maar ik was ze liever kwijt dan rijk. Helaas lieten de dames zich niet opjagen. Ze wasten mijn handen, maakten mijn jurk los en bevestigden mijn zilveren naamspeld op mijn zijden nachtjapon. Ik werd er verlegen van, en tot overmaat van ramp probeerden ze me ook nog uit te horen. Ik deed mijn best zo beleefd mogelijk antwoord te geven op hun vragen.

Ja, ik had de andere meisjes eindelijk ontmoet. Nee, ze waren niet erg spraakzaam geweest. Ja, het diner was fantastisch. Nee, ik zou de prins morgen pas ontmoeten. Ja, ik was doodmoe.

‘En het zou goed voor mijn rust zijn als ik een tijdje alleen kon zijn,’ voegde ik eraan toe, in de hoop dat ze de hint zouden oppikken.

Ze keken me teleurgesteld aan. Ik probeerde het goed te maken.

‘Jullie hebben me heel goed geholpen, maar ik ben gewend om alleen te zijn. Ik heb de hele dag mensen om me heen gehad.’

‘Maar Lady America, wij worden geacht u te helpen. Dat is ons werk,’ zei het hoofddienstmeisje. Ik wist nu dat zij Anne was. Anne zat overal bovenop, Mary was heel rustig, Lucy leek me verlegen.

‘Ik ben heel blij met jullie hulp en zou het fijn vinden als jullie me morgenvroeg weer komen helpen. Maar vanavond wil ik me even lekker kunnen ontspannen. Je helpt me ook door me wat tijd voor mezelf te gunnen. Als jullie morgen goed uitgerust zijn, kunnen jullie me ook beter helpen, of niet?’

Ze keken elkaar aan. ‘Hm, misschien wel,’ beaamde Anne.

‘Een van ons moet in de kamer zijn als u slaapt,’ vulde Lucy aan, ‘voor het geval u iets nodig hebt.’ Ze keek me nerveus aan, alsof ze bang was voor mijn antwoord. Soms beefde ze even; uit verlegenheid, vermoedde ik.

‘Dat komt wel goed. Als ik iets nodig heb, druk ik op de bel. Ik kan niet slapen als ik weet dat er iemand naar me kijkt.’

Ze keken elkaar weer aan. Ik wist hoe ik aan hun sceptische blikken een einde kon maken, maar vond het vervelend van mijn positie gebruik te moeten maken.

‘Jullie moeten ook mijn bevelen opvolgen, nietwaar?’ zei ik. Ze knikten hoopvol. ‘Dan beveel ik jullie nu naar bed te gaan. En dan komen jullie me morgenvroeg weer helpen. Alsjeblieft?’

Anne glimlachte. Ik zag dat het kwartje viel. ‘Ja, Lady America. Tot morgenvroeg.’

Ze maakten alle drie een reverence en verlieten de kamer. Anne keek me nog een laatste keer aan. Ze moest een heel ander meisje hebben verwacht, maar toch leek ze er niet door uit haar evenwicht gebracht.

Toen ze weg waren, liep ik naar mijn rugzak en pakte hem uit, op mijn kleren na. Het was in een mum van tijd gebeurd. Ik zette de tas in de kolossale inbouwkast en wierp een snelle blik op de jurken. Erg veel waren het er niet. Genoeg voor een week, schatte ik. Ik nam aan dat de andere meisjes evenveel kleren hadden gekregen als ik. Waarom zou je een kast vol jurken voor iemand maken als ze misschien na een dag alweer naar huis moest?

Ik pakte de foto’s van mijn familie die ik had meegenomen en schoof ze onder de lijst van mijn spiegel, die zo hoog en breed was dat de foto’s mijn spiegelbeeld niet in de weg zaten. Van thuis had ik ook een doosje met snuisterijen meegenomen, met mijn mooiste oorbellen, strikken en haarbanden. Waarschijnlijk zouden ze er hier heel gewoontjes uitzien, maar ze waren me zo dierbaar dat ik ze per se had willen meenemen. De paar boeken die ik had ingepakt, zette ik op de boekenplank naast de balkondeuren.

Ik gluurde over het balkon de tuin in. Het was een doolhof van paden met fonteinen en bankjes. Tussen de strak geschoren hagen bloeiden overal bloemen. Achter deze perfect gemanicuurde tuin lag een smal, open veld, en daarachter een uitgestrekt bos, dat zo groot was dat ik niet kon zien of het eigenlijk nog wel binnen de paleismuren viel. Terwijl ik me afvroeg waar zo’n groot bos voor diende, kantelde ik het laatste voorwerp van thuis dat ik nog in mijn hand had: het jampotje met de rammelende cent.

Ik rolde het tussen mijn handen heen en weer en luisterde naar het tikkende geluid van de munt tegen het glas. Waarom had ik het potje meegenomen? Als herinnering aan iets wat ik niet kon krijgen?

Ik besefte dat de liefde die ik jarenlang op een geheime plek had gekoesterd voor altijd buiten mijn bereik lag en voelde tranen in mijn ogen opwellen. De drukte en spanning van die dag werden me te veel. Omdat ik nog geen vaste plek voor het potje kon bedenken, zette ik het op het nachttafeltje naast mijn bed.

Ik deed de lamp uit, ging op de luxueuze beddensprei liggen en staarde naar het jampotje. Ik liet mijn verdriet de vrije loop en dacht aan Aspen.

Hoe had ik in zo’n korte tijd zoveel kunnen verliezen? Ik had mijn familie moeten achterlaten, was verhuisd naar een vreemde stad en verlaten door de jongen van wie ik hield, gebeurtenissen waar je jarenlang over zou moeten doen om eraan te kunnen wennen in plaats van één dag.

Wat had hij op het plein tegen me willen zeggen? Het enige wat ik kon bedenken was dat het iets was wat hij niet hardop had durven uitspreken. Ging het over háár?

Ik staarde weer naar het potje.

Had hij zijn excuses willen aanbieden? Ik had hem de avond ervoor goed de waarheid gezegd. Misschien was dat het. Of had hij willen zeggen dat hij verderging met zijn leven? Alsof ik die conclusie zelf niet al had getrokken. Of dat hij zich had vergist en nog altijd van me hield?

Ik zette de gedachte van me af. Ik mocht geen hoop meer koesteren. Het was beter dat ik hem haatte. Mijn boosheid zou me op de been houden. Dat was ook een van de redenen dat ik hier was; ik wilde zo ver en zo lang mogelijk bij hem uit de buurt blijven.

Maar zelfs dat sprankje hoop deed pijn, en met de hoop kwam de heimwee. Ik zou willen dat May stiekem bij me in bed kwam gekropen, zoals ze thuis soms deed. En behalve hoop voelde ik angst. Ik was bang dat de andere meisjes me zouden wegpesten, bang en zenuwachtig voor de tv-uitzendingen waarin elke stap die ik zette te zien zou zijn, bang ook voor de mensen die me wilden vermoorden om een politiek statement te kunnen maken. Het duizelde me. Het was te veel om te bevatten.

Mijn blik werd troebel. Ik had niet gemerkt dat ik was gaan huilen. Ik begon te beven en kreeg geen lucht meer. Ik sprong van het bed en rende naar het balkon, maar door de paniek duurde het even voordat ik de deuren open had. De frisse lucht kalmeerde me niet; mijn ademhaling bleef oppervlakkig, de avondlucht was te koud.

Ik voelde me gevangen. Het balkon deed me aan een kooi denken. Achter de kooi doemden de hoge paleismuren op, met op elke hoek wachten. Ik wilde weg hier, maar wist dat ze me niet zouden laten gaan. Mijn wanhoop putte me uit. Ik keek naar het bos, waarachter zich een eindeloze groene vlakte uitstrekte.

Ik draaide me om en vloog naar de deur, onvast ter been door de tranen in mijn ogen, rukte de deur open en rende de enige gang uit die ik kende, blind voor de kunst, de inrichting, het vele goud. Zelfs de wachten vielen me amper op. Ik kende de weg in het kasteel niet, maar ik wist dat als ik onder aan de grote trap rechts ging, ik bij de grote glazen deuren naar de tuin zou uitkomen. Die moest ik zien te vinden.

Ik holde de brede wenteltrap af, opgejaagd door het droge geluid van mijn blote voeten op het marmer. Ik passeerde nog meer wachten, maar niemand hield me tegen. Eindelijk kwam ik bij de plek die ik zocht.

Nog altijd stonden er twee wachten aan weerszijden van de deuren. Zodra ze doorhadden dat ik naar buiten wilde, deed een van hen een stap opzij en belette me met een lansachtige staf de doorgang.

‘Pardon, juffrouw, u moet terug naar uw kamer,’ gebood hij op autoritaire toon. Hij sprak rustig, maar zijn stem leek door de doodstille gang te daveren.

‘Nee… nee. Ik moet… naar buiten,’ zei ik verward. Mijn adem stokte.

‘Juffrouw, u dient onmiddellijk terug te gaan naar uw kamer.’ De andere schildwacht deed nu ook een paar stappen in mijn richting.

‘Alstublieft,’ zei ik, snakkend naar adem. Ik dacht dat ik ging flauwvallen.

‘Het spijt me… Lady America is het toch?’ Hij had mijn speld gezien. ‘U moet terug naar uw kamer.’

‘Ik… ik krijg geen lucht meer,’ stamelde ik. Hij wilde me net wegduwen toen ik in zijn armen in elkaar zakte. Zijn staf viel op de grond. Ik probeerde me aan hem vast te klampen, maar was te zwak en duizelig van de inspanning.

‘Laat haar los!’ riep een onbekende stem, jong maar vol gezag. Ik draaide mijn wankele hoofd naar het geluid. Het was prins Maxon. Door de hoek waarin mijn hoofd hing, zag hij er anders uit, maar ik herkende hem aan zijn haar en stijve houding.

‘Ze viel flauw, Majesteit. Ze wilde naar buiten.’ De eerste wacht was nerveus. Als hij me had verwond, zou hij in de problemen komen. Ik was nu eigendom van Illea.

‘Open de deuren.’

‘Maar… Majesteit…’

‘Open de deuren en laat haar gaan. Nu!’

‘Tot uw orders, Majesteit.’ De eerste wacht haalde een sleutelbos tevoorschijn. Mijn hoofd hing nog altijd in een vreemde hoek terwijl ik de bos hoorde rammelen en er een sleutel in het slot werd gestoken. Onder de vorsende blik van de prins probeerde ik op eigen benen te staan. Op hetzelfde moment drong de heerlijke geur van frisse lucht mijn neus binnen. Meer had ik niet nodig om in actie te komen. Ik maakte me los uit de armen van de wacht en holde de tuin in, zwalkend als een dronkaard.

Het moest er allesbehalve elegant uitzien, maar dat deerde me niet. Ik wilde naar buiten. Ik concentreerde me op de warme lucht op mijn huid, op het gras onder mijn blote voeten. Zelfs de natuur leek hier overgoten met een extravagante saus. Ik wilde naar het bos, maar mijn benen weigerden dienst, en ik zakte voor een kleine stenen bank in elkaar. Daar zat ik dan in het zand, in mijn elegante groene nachtjapon, met mijn hoofd rustend op mijn armen op de zitting.

Mijn lichaam had de energie niet meer om te snikken, er kwamen alleen nog stille tranen. Ik werd overspoeld door verdriet. Wat deed ik hier? Hoe had ik dit kunnen laten gebeuren? Wat zou er van me terechtkomen? Zou ik ooit mijn oude leventje weer kunnen oppakken? Ik tastte volledig in het duister en kon er niets, maar dan ook niets aan veranderen.

Ik ging zo op in mijn gedachten dat ik pas besefte dat ik niet alleen was toen prins Maxon iets tegen me zei.

‘Gaat het, liefje?’ vroeg hij aan me.

‘Ik ben uw liefje niet!’ Boos keek ik naar hem op. De afkeer in mijn stem kon hem niet zijn ontgaan.

‘Wat heb ik misdaan dat je zo boos op me bent? Ik heb je toch gegeven waar je om vroeg?’ Hij klonk oprecht verbaasd. Hij was het natuurlijk gewend te worden bewonderd en de hemel in te worden geprezen.

Ik bleef hem brutaal aanstaren, ook al wist ik dat het weinig indruk moest maken met mijn betraande wangen.

‘Neem me niet kwalijk, liefje, maar blijf je nu huilen?’ vroeg hij. Het vooruitzicht leek hem van zijn stuk te brengen.

‘Noem me niet zo! Ik ben niet liever dan die 34 andere vreemden die in deze gouden kooi gevangenzitten.’

Hij kwam dichterbij. Ik had niet het gevoel dat hij zich beledigd voelde door mijn brutale gedrag. Hij leek eerder… bedachtzaam. Zijn gezicht kreeg er een interessante uitdrukking door.

Het viel me op dat hij elegant bewoog voor een jongen en dat hij zich erg op zijn gemak leek te voelen. Ik realiseerde me hoe gênant de situatie was en plotseling zonk de moed me in de schoenen. Hij droeg een mooi pak terwijl ik halfnaakt in elkaar gedoken op de grond zat. Als zijn status me al geen ontzag inboezemde, dan was het wel zijn houding. Hij moest veel ervaring hebben met verdrietige mensen, want hij reageerde uiterst kalm.

‘Dat is niet eerlijk wat je daar zegt. Jullie zijn me allemaal even lief. Het is alleen zaak te ontdekken wie mij het liefst is.’

‘“Het is alleen zaak”,’ bauwde ik hem geaffecteerd na.

Hij grinnikte. ‘Vergeef me, maar dat komt door mijn educatie.’

‘Educatie,’ mompelde ik, en ik sloeg mijn ogen ten hemel. ‘Bespottelijk.’

‘Pardon?’ zei hij.

‘Het is bespottelijk!’ riep ik. Ik vatte weer moed.

‘Wat is bespottelijk?’

‘Deze wedstrijd, en alles eromheen! Hebt u dan nooit van iemand gehouden? Wilt u echt op deze manier uw aanstaande echtgenote uitzoeken? Bent u dan echt zo oppervlakkig?’ Ik ging verzitten. Om mij een plezier te doen, ging hij op de bank zitten zodat ik me niet naar hem hoefde om te draaien. Ik was te ontdaan om hem dankbaar te zijn.

‘Ik kan me voorstellen dat de Selectie van buitenaf goedkoop vermaak lijkt, maar als lid van de koninklijke familie word ik constant beveiligd. Ik ontmoet maar weinig vrouwen. En de meisjes met wie ik wel in aanraking kom, zijn vaak dochters van diplomaten, en daar heb ik weinig mee. Als het me al lukt hun taal te spreken.’

Maxon leek dit grappig te vinden, want hij lachte kort. Ik kon er niet om lachen.

Hij schraapte zijn keel. ‘Gezien de omstandigheden heb ik nooit de kans gehad verliefd te worden. Jij?’

‘Ik wel,’ zei ik kortaf. Ik had meteen spijt van mijn woorden. Het ging hem niets aan.

‘Dan heb je veel geluk gehad.’ Hij klonk jaloers.

Hoe was het mogelijk? Het enige waar de prins van Illea me om kon benijden was juist datgene wat ik probeerde te vergeten.

‘Mijn ouders hebben elkaar ook op deze manier gevonden en zijn gelukkig,’ ging hij verder. ‘Ik hoop dat geluk ook te vinden. Ik hoop een vrouw te vinden van wie heel Illea kan houden, een partner die samen met mij buitenlandse hoogwaardigheidsbekleders ontvangt. Iemand die mijn vertrouwelinge wil zijn en een vriendin voor mijn vrienden. Ik ben er klaar voor om mijn vrouw te ontmoeten.’

Iets in zijn stem raakte me. Er klonk geen spoortje sarcasme in door. Deze wedstrijd, die in mijn ogen niet veel meer was dan een spelletje, was zijn enige kans op geluk. Hij moest uit deze meisjes kiezen, er zou geen volgende ronde komen. Of misschien wel, maar dat zou gênant zijn. Hij was wanhopig en toch hoopvol gestemd. Ik merkte dat ik al een minder grote hekel aan hem begon te krijgen.

‘Heb je echt het gevoel dat je in een kooi gevangenzit?’ Zijn ogen stonden vol medeleven.

‘Ja.’ Mijn stem klonk ineens zacht. Toen voegde ik er snel aan toe: ‘Majesteit.’

Hij lachte. ‘Dat gevoel heb ik soms ook. Vaak zelfs. Maar je moet toegeven dat het een mooie kooi is.’

‘Voor u wel. Maar stelt u zich eens voor dat hier 34 mannen om hetzelfde zouden strijden. Zou u het dan nog zo mooi vinden?’

Hij trok zijn wenkbrauwen op. ‘Hoezo strijden? Jullie beseffen toch wel dat ik degene ben die moet kiezen?’ Hij lachte.

‘Ik zeg het eigenlijk verkeerd. Er wordt gestreden om twee dingen. Sommige meisjes strijden om u, andere om de kroon. Ze denken allemaal te weten wat ze moeten doen en zeggen om te winnen.’

‘Aha, de man of de kroon. Ik ben bang dat sommigen het verschil niet weten.’ Hij schudde zijn hoofd.

‘Veel succes ermee,’ zei ik droogjes.

Na mijn sarcastische opmerking viel er een korte stilte. Ik keek vanuit mijn ooghoek naar hem en wachtte op een reactie, maar hij staarde met een bezorgd gezicht naar een onbestemd punt in het gras. Ik kreeg de indruk dat het verschil hem al langer dwarszat. Hij haalde diep adem en wendde zich weer tot me.

‘Waar strijd jij voor?’

‘Eerlijk gezegd ben ik hier per ongeluk in verzeild geraakt.’

‘Per ongeluk?’

‘Ja, min of meer. Maar dat is een lang verhaal. En nu… ben ik hier. Ik strijd nergens om. Ik ben van plan van het eten te genieten totdat u mij naar huis stuurt.’

Hij lag opeens dubbel van het lachen en sloeg zich op de knie van de pret. Het was een bizarre mengeling van vormelijkheid en spontaniteit.

‘Wat ben jij eigenlijk?’ vroeg hij.

‘Pardon?’

‘Een Twee? Drie?’

Had hij dan helemaal niet opgelet? ‘Een Vijf.’

‘Ja, dan is het eten waarschijnlijk een goede motivatie om in de race te blijven.’ Hij lachte weer. ‘Het spijt me, ik kan je naam niet lezen in het donker.’

‘America.’

‘Perfect.’ Maxon staarde in de duisternis en glimlachte naar niets in het bijzonder. Kennelijk vond hij de situatie erg grappig. ‘America, liefje, ik hoop dat je in deze kooi iets vindt wat de moeite waard is om voor te vechten. Na vanavond kan ik me wel voorstellen wat er gebeurt als jij ervoor zou gaan.’

Hij stond op van de bank en hurkte naast me neer. Hij was nu zo dichtbij dat ik niet meer helder kon denken. Ik moest of onder de indruk van zijn status zijn of nog steeds van streek door mijn huilbui. Wat het ook was, ik schrok zo dat ik vergat te protesteren toen hij mijn hand vastpakte.

‘Als je wilt kan ik het personeel zeggen dat je van mij toestemming hebt om de tuin in te gaan. Dan kun je ’s avonds buiten gaan zitten zonder dat de wacht je toetakelt. Maar ik zou het wel prettig vinden als er eentje in je buurt blijft.’

Dat wilde ik zeker. Vrijheid, in welke vorm dan ook, klonk me als muziek in de oren. Maar dan moest hij wel weten waar ik stond.

‘Ik denk niet… Ik denk niet dat ik iets van u wil.’ Ik trok mijn hand terug uit zijn losse greep.

Hij leek uit het veld geslagen en zelfs een tikje gekwetst. ‘Zoals je wilt.’

En weer had ik spijt van mijn woorden. Ook al vond ik hem niet leuk, ik hoefde hem toch niet te kwetsen?

‘Wil je zo weer naar binnen?’

‘Ja,’ zei ik zacht, en ik keek naar de grond.

‘Goed, dan laat ik je nu alleen. Er zal een schildwacht bij de deur op je wachten.’

‘Dank u, eh, Majesteit.’ Ik schudde mijn hoofd. Hoe vaak had ik hem al niet verkeerd aangesproken?

‘Lieve America, wil je me een plezier doen?’ Hij nam mijn hand weer in de zijne. Hij was erg vasthoudend.

Ik nam hem met tot spleetjes geknepen ogen op en wist even niet wat ik moest zeggen. ‘Misschien.’

Weer die glimlach. ‘Wil je dit alsjeblieft aan niemand vertellen? Formeel mag ik jullie pas morgen voor het eerst ontmoeten en ik wil geen scheve gezichten. Hoewel ik jouw gemopper op mij niet onder een romantisch rendez-vous zou willen scharen, jij?’

Nu was het mijn beurt om te glimlachen. ‘Allesbehalve!’ Ik haalde diep adem. ‘Ik zal het aan niemand vertellen.’

‘Dank je.’ Hij tilde mijn hand op, drukte er kort zijn lippen op en legde hem toen terug in mijn schoot. ‘Goedenavond.’

Verbouwereerd staarde ik naar de warme plek op mijn hand. Toen draaide ik me om en keek Maxon na terwijl hij terugliep naar het paleis. Eindelijk kreeg ik de privacy waar ik de hele dag naar had verlangd.





11





De volgende ochtend werd ik niet wakker van de dienstmeisjes, die wel al mijn kamer waren binnengekomen, of van mijn bad dat volliep. Ik werd wakker van het licht dat door het raam viel toen Anne voorzichtig de zware, chique gordijnen opende. Ze neuriede zachtjes in zichzelf, volkomen tevreden met haar taak.

Ik wilde nog niet opstaan. Nadat de mogelijke gevolgen van mijn gedrag in de tuin tot me waren doorgedrongen, had het nog lang geduurd voordat ik was gekalmeerd en me had kunnen ontspannen. Als ik nog de gelegenheid kreeg, zou ik Maxon mijn excuses aanbieden. Het was de vraag of hij het zover zou laten komen.

‘Juffrouw? Bent u wakker?’

‘Nee,’ mompelde ik, en ik kreunde in mijn kussen. Ik was nog lang niet uitgeslapen en het bed lag veel te comfortabel. Toen ik Anne, Lucy en Mary hoorde lachen om mijn gekreun, moest ik glimlachen. Ik besloot op te staan.

Sinds ik in het paleis was, kon ik met deze meisjes eigenlijk het best opschieten. Zouden zij een soort vertrouwelingen kunnen worden, of mochten ze vanwege hun opleiding en protocol zelfs geen kopje thee met me drinken? Hoewel ik als Vijf was opgegroeid, was ik nu bedekt met een laagje Drie. En als dienstmeisjes waren zij Zessen. Dat maakte mij niet uit. Ik ging graag met Zessen om.

Langzaam liep ik de wanstaltige badkamer in. Elke stap echode tegen de immense oppervlakte van tegels en glas. In de hoge spiegels zag ik Lucy naar de vlekken op mijn nachtjapon staren. Daarna viel Annes zorgzame oog erop. En toen keek ook Mary. Gelukkig vroegen ze nergens naar. Gisteren had ik ze te nieuwsgierig gevonden met al hun vragen, maar ik had me vergist. Ze waren eerder overbezorgd om mijn welzijn. Vragen over wat ik buiten mijn kamer deed, en al helemaal buiten het paleis, zouden ongepast zijn.

Ze trokken voorzichtig mijn nachtjapon uit en leidden me naar het bad.

Ik was niet gewend om naakt te zijn waar anderen bij waren, zelfs niet in het bijzijn van mijn moeder en May, maar er was geen ontkomen aan. Deze drie gingen me kleden zolang ik hier was, dus daar zou ik me tot aan mijn vertrek bij moeten neerleggen. Wat zou er met ze gebeuren als ik naar huis werd gestuurd? Zouden ze dan aan andere meisjes worden toegewezen die meer aandacht nodig hadden naarmate de wedstrijd vorderde? Hadden ze misschien ander werk in het paleis waaruit ze tijdelijk waren ontheven? Het leek me onbeleefd ernaar te vragen. Ik wilde ook niet laten doorschemeren dat ik snel zou vertrekken, en dus vroeg ik maar niets.

Na mijn bad droogde Anne mijn haar. Ze stak de helft op met blauwe linten die ik van thuis had meegenomen. Die pasten toevallig bij de bloemen in een van de jurken die mijn dienstmeisjes voor me hadden gemaakt. Mary maakte me net zo licht op als de dag ervoor en Lucy smeerde mijn armen en benen in met lotion.

Ik kon kiezen uit een ruim assortiment sieraden, maar vroeg om mijn eigen doosje. Er zat een kettinkje in dat ik van mijn vader had gekregen, met een bedeltje van een zangvogel. Het was van zilver, en paste mooi bij mijn naamspeld. Ik koos wel een paar oorbellen uit de koninklijke collectie, maar het was waarschijnlijk het kleinste paar dat ertussen zat.

Anne, Mary en Lucy bekeken me van top tot teen en glimlachten, tevreden over het resultaat. Voor mij was dat het teken dat ik er fatsoenlijk genoeg uitzag voor het ontbijt. Ze wensten me geluk toen ik naar beneden ging, een en al buiging en glimlach. Lucy’s handen trilden weer.

Ik liep naar de lounge boven bij de trap, waar we de dag ervoor waren samengekomen. Omdat ik de eerste was, ging ik op een bankje zitten wachten op de rest. Langzaamaan druppelden de anderen binnen. Het viel me op dat iedereen er alles aan had gedaan om er op haar mooist uit te zien. Ze hadden hun haar kunstig gevlochten of gekruld en uit het gezicht gewerkt, hun make-up was vlekkeloos aangebracht en hun jurken waren tot in de puntjes verzorgd.

Ik kreeg het gevoel dat ik mijn saaiste jurk had gekozen voor de eerste dag. Alle andere jurken hadden wel een of ander fonkelend detail. Twee meisjes kwamen de lounge binnen en beseften dat ze nagenoeg dezelfde jurk droegen. Ze maakten meteen rechtsomkeert om zich om te kleden. Iedereen wilde opvallen, en elk meisje deed dit op haar eigen manier. Zelfs ik. Zij zagen er allemaal uit als een Eén, ik zag eruit als een Vijf in een mooie jurk. Het had míj al veel tijd gekost om me klaar te maken, maar de anderen waren nog langer bezig geweest. Toen Silvia binnenkwam om ons naar beneden te begeleiden, moesten we zelfs nog op Celeste en de kleine Tiny wachten, van wie de jurk nog werd ingenomen.

Toen we ons allemaal hadden verzameld, liepen we naar de trap. Aan de muur hing een vergulde spiegel waar iedereen in het voorbijgaan nog snel een laatste blik in wierp. Ik ving een glimp op van mezelf. Naast Marlee en Tiny zag ik er op een positieve manier saai uit. Maar ik zag er tenminste uit als mezelf, en dat was een schrale troost.

We gingen naar beneden in de verwachting dat we naar de eetzaal zouden gaan, waar we, zoals Silvia ons had verteld, zouden ontbijten. In plaats daarvan werden we naar de Grote Zaal gebracht, waar gedekte tafels met borden, glazen en zilveren bestek in rijen waren opgesteld. Alleen het eten ontbrak, er hingen zelfs geen veelbelovende ontbijtgeuren. In de verste hoek, weggestopt in een nis, zag ik een bankstel staan. Een groep cameramannen, die zich verspreid door de zaal had opgesteld, filmde onze binnenkomst.

We liepen achter elkaar naar binnen, en aangezien er deze keer geen naamkaartjes op de tafels stonden, gingen we lukraak zitten. Marlee zat in de rij voor me en Ashley zat rechts van me. Ik lette niet op de rest. Het zag ernaar uit dat sommigen ten minste één bondgenoot hadden gevonden. Marlee was de mijne. Omdat Ashley naast mij was gaan zitten, ging ik ervan uit dat ze mij mocht. Maar ze zei nog steeds niets. Misschien was ze van slag door de uitzending van de avond ervoor. Van de andere kant was ze ook al zwijgzaam toen we elkaar voor het eerst ontmoetten. Het zou haar aard wel zijn. Ik had niets te verliezen. Het ergste wat ze kon doen was niet op mijn initiatief ingaan, en dus liet ik haar merken dat ik haar had gezien.

‘Ashley, wat zie je er mooi uit.’

‘O, dank je,’ zei ze zacht. We verzekerden ons ervan dat er geen camera in de buurt was. Niet dat dit nou zo privé was, maar ze hoefden toch niet alles te filmen? ‘Vind je het niet enig om al die sieraden te mogen dragen? Waar zijn die van jou?’

‘Eh, die waren te zwaar voor mij. Ik heb voor iets lichters gekozen.’

‘Ze zijn inderdaad zwaar. Ik heb het gevoel dat ik 10 kilo om mijn nek heb hangen. Maar ik kon ze toch niet weerstaan. Je weet maar nooit hoe lang we hier nog zullen zijn.’

Dat verbaasde me. Ashley was vanaf het begin aardig zelfverzekerd overgekomen. Zoals ze eruitzag en zich gedroeg, was ze een geboren prinses. Ik kon me niet voorstellen dat ze aan zichzelf twijfelde.

‘Denk je dan niet dat je zult winnen?’ vroeg ik.

‘Natuurlijk wel,’ fluisterde ze. ‘Maar het komt zo arrogant over als je dat zegt.’ Ze knipoogde naar me en ik moest giechelen. Dat was weer een vergissing van mijn kant, want mijn gegiechel trok de aandacht van Silvia, die net binnenkwam.

‘Ssst. Een dame verheft haar stem nooit boven een beleefde fluistertoon,’ zei ze.

Het geroezemoes verstomde. Ik keek om me heen of de camera’s mijn vergissing hadden vastgelegd en voelde dat ik een kleur kreeg.

‘Hallo, dames,’ ging ze verder. ‘Daar zijn we weer. Ik hoop dat jullie goed uitgerust zijn na jullie eerste nacht in het paleis, want er is werk aan de winkel. Ik ga jullie leren hoe je je moet gedragen en ga jullie vertrouwd maken met het protocol. Hiermee zal ik doorgaan zolang jullie in het paleis verblijven. Denk erom dat ik misstappen aan de koninklijke familie zal rapporteren.

Ik weet dat het hard klinkt, maar je moet dit spel niet onderschatten. Iemand in deze zaal zal de volgende prinses van Illea worden. Dat is niet niks. Je moet ernaar streven jezelf op een hoger plan te tillen, wat je hiervoor ook hebt gedaan. Je wordt van top tot teen in een dame veranderd, en vanochtend krijgen jullie je eerste les.

Tafelmanieren zijn belangrijk. Voordat je in het bijzijn van de koninklijke familie kunt eten, moet je je bewust zijn van bepaalde omgangsvormen. Hoe sneller we door deze les heen gaan, hoe sneller je kunt ontbijten, dus allemaal bij de les blijven, alsjeblieft.’

Ze begon uit te leggen dat we vanaf rechts bediend werden, welk glas werd gebruikt voor welke drank en dat we gebak nooit met de handen mochten pakken, maar altijd de tang moesten gebruiken. Wanneer we onze handen niet gebruikten, rustten ze op een servetje in de schoot. We mochten niet spreken tenzij we werden aangesproken. Op gedempte toon converseren met onze buurvrouw mocht uiteraard, maar altijd op een niveau dat paste bij het paleis. Bij die laatste opmerking keek ze mij streng aan.

Silvia ging verder op haar elegante toon. Mijn maag begon te knorren. Van huis uit was ik gewend aan drie maaltijden per dag, al waren ze klein. Ik moest eten en begon al een beetje chagrijnig te worden toen er op de deur werd geklopt. Twee wachten stapten opzij en prins Maxon kwam binnen.

‘Goedemorgen, dames,’ riep hij.

De opwinding in de zaal was voelbaar. Ruggen werden gerecht, lokken haar uit het gezicht geveegd en zomen gladgestreken. Ik keek niet naar Maxon, maar naar Ashley, en zag dat haar borst snel op en neer ging. Ze staarde zo intens naar hem dat ik me bijna schaamde dat ik naar haar keek.

‘Uwe Hoogheid,’ zei Silvia met een diepe reverence.

‘Hallo, Silvia. Als je het niet erg vindt, stel ik me graag zelf aan deze jongedames voor.’

‘Natuurlijk.’ Ze maakte weer een reverence.

Prins Maxons ogen doorzochten de zaal en vonden mij. Toen onze blikken elkaar kruisten, glimlachte hij. Dat had ik niet verwacht. Ik had gedacht dat hij ’s nachts van mening was veranderd over zijn houding tegenover mij, en dat hij me ten overstaan van iedereen op het matje zou roepen vanwege mijn brutale gedrag. Maar misschien was hij helemaal niet boos. Misschien vond hij me wel grappig. Hij moest zich hier dood vervelen. Wat er ook achter zat, door die korte glimlach durfde ik te geloven dat dit misschien niet eens zo’n vervelende ervaring hoefde te worden. Ik nam een besluit waar ik de vorige avond niet toe in staat was geweest en hoopte dat prins Maxon mijn verontschuldiging wilde aanhoren.

‘Dames, als je het niet erg vindt, roep ik jullie een voor een bij me. Ik weet dat jullie trek hebben, want dat heb ik zelf ook. Daarom zal ik het zo kort mogelijk proberen te houden. Vergeef me als ik je naam niet meteen onthoud. Jullie zijn ook met zoveel…’

Een zacht gegiechel steeg op. Hij voegde de daad bij het woord en stapte af op het meisje rechts op de voorste rij, dat hij begeleidde naar het bankstel. Ze praatten enkele minuten met elkaar, en stonden toen weer op. Hij boog naar haar en zij maakte een reverence terug. Ze ging terug naar haar tafel, sprak met het meisje naast haar, en zo ging het keer op keer. Deze gesprekken duurden slechts een paar minuten en werden op gedempte toon gevoerd. Hij probeerde van elk meisje in nog geen vijf minuten een indruk te krijgen.

‘Ik vraag me af wat hij wil weten,’ vroeg Marlee, terwijl ze zich naar me omdraaide.

‘Misschien wil hij weten welke acteurs je het knapst vindt. Houd je top tien maar vast paraat,’ fluisterde ik terug.

Marlee en Ashley grinnikten.

We waren niet de enigen die praatten. Door de hele zaal gonsde een zacht gemompel. We probeerden onszelf af te leiden tot het onze beurt was. De cameramannen scharrelden rond en vroegen de meisjes naar hun eerste dag in het paleis, hoe ze hun dienstmeisjes vonden, en meer van die dingen. Toen ze bij Ashley en mij kwamen, liet ik haar maar al te graag het woord voeren.

Ik bleef naar het bankstel kijken terwijl elk van de geselecteerde meisjes geïnterviewd werd. Sommigen waren rustig en elegant, anderen konden niet stilzitten van de zenuwen. Marlee bloosde hevig toen ze naar prins Maxon toe liep, maar op de terugweg straalde ze. Ashley streek met een nerveus gebaar herhaaldelijk haar jurk glad.

Het zweet brak me bijna uit toen ze terugkwam, want nu was het mijn beurt. Ik haalde diep adem en vermande me. Ik stond op het punt om een gigantische gunst te vragen.

Prins Maxon stond op en las mijn naamspeld toen ik dichterbij kwam. ‘America, is het toch?’ zei hij met een glimlach rond zijn lippen.

‘Ja, dat klopt. En ik weet dat ik uw naam eerder heb gehoord, maar kunt u me even helpen herinneren?’ Was het een slecht idee om met een grap te beginnen? Gelukkig lachte Maxon en gebaarde hij dat ik kon gaan zitten.

Hij leunde voorover en fluisterde: ‘Heb je goed geslapen, liefje?’

Ik weet niet hoe ik hem aankeek, maar zijn ogen glommen van plezier.

‘Ik ben nog altijd niet uw liefje,’ antwoordde ik, maar wel met een glimlach. ‘Maar het antwoord is ja. Toen ik eenmaal gekalmeerd was, heb ik heel goed geslapen. Mijn dienstmeisjes hebben me uit bed moeten sleuren, want ik lag zo comfortabel.’

‘Daar ben ik blij om, lief… America,’ verbeterde hij zichzelf.

‘Dank u,’ zei ik. Ik friemelde aan mijn jurk en bedacht hoe ik het juist moest formuleren. ‘Het spijt me heel erg dat ik zo gemeen tegen u was. Toen ik vannacht de slaap probeerde te vatten, realiseerde ik me dat dit allemaal onwennig voor me is, maar dat ik dat niet op u mag afreageren. Het ligt niet aan u dat ik hierin verzeild ben geraakt, en u hebt die rare wedstrijd niet zelf bedacht. Toen ik me gisteravond niet goed voelde, was u alleen maar aardig tegen me terwijl ik me vreselijk gedroeg. U had me er al meteen uit kunnen gooien, maar dat hebt u niet gedaan. Dank u.’

Maxon keek me vertederd aan. Al mijn voorgangsters waren waarschijnlijk al op hem gevallen bij die blik. Mij stoorde het dat hij me zo aankeek, maar het hoorde blijkbaar bij zijn persoonlijkheid. Hij boog zijn hoofd even. Toen hij me weer aankeek, leunde hij voorover met zijn ellebogen op zijn knieën, alsof hij de betekenis van wat hij ging zeggen wilde benadrukken.

‘America, je bent tot nu toe erg openhartig geweest. Dat is een kwaliteit die ik zeer bewonder. Wil je alsjeblieft één vraag beantwoorden?’

Ik knikte, een beetje huiverig voor wat hij wilde weten. Hij boog zich nog verder voorover en fluisterde: ‘Je zegt dat je hier per ongeluk verzeild bent geraakt, dus ik neem aan dat je hier liever niet wilt zijn. Maar bestaat er een kans dat je romantische gevoelens voor me zult krijgen?’

Onwillekeurig ging ik verzitten. Ik wilde hem oprecht niet kwetsen, maar ik kon er niet omheen draaien.

‘U bent erg aardig, uwe Hoogheid, en aantrekkelijk en attent.’ Hij glimlachte. Op zachte toon vervolgde ik: ‘Maar ik ben bang dat dat niet zal gebeuren. Daar heb ik zo mijn redenen voor.’

‘Kun je dat uitleggen?’ Hij wist het goed te verbergen, maar ik hoorde de teleurstelling over mijn afwijzing in zijn stem. Dat was hij natuurlijk niet gewend.

Ik wilde hem dit eigenlijk niet vertellen, maar ik was bang dat hij het anders niet zou begrijpen. Nog zachter dan tevoren fluisterde ik de waarheid in zijn oor.

‘Ik ben bang dat ik mijn hart al heb verpand.’ Ik voelde tranen opwellen.

‘O, ga alsjeblieft niet huilen,’ fluisterde Maxon. Ik hoorde aan zijn stem dat hij zich zorgen maakte. ‘Ik weet nooit wat ik moet doen als vrouwen gaan huilen.’

Daar moest ik om lachen en de dreiging van een acute huilbui was afgewend. De opluchting was van zijn gezicht af te lezen.

‘Zal ik je vandaag nog laten terugkeren naar je geliefde?’ vroeg hij. Het was duidelijk dat mijn voorkeur voor een andere jongen hem dwarszat, maar in plaats van boos te worden, toonde hij medeleven. Dat schiep vertrouwen.

‘Dat is het hem nou juist… Ik wil niet naar huis.’

‘Echt niet?’ Hij haalde zijn hand door zijn haar en ik moest weer lachen om hoe verloren hij eruitzag.

‘Mag ik u iets opbiechten?’

Hij knikte.

‘Ik moet hier zijn. Mijn familie heeft dit nodig. Zelfs als u me maar voor een week hier zou houden, is dat al een zegen voor hen.’

‘Je bedoelt dat jullie het geld hard nodig hebben?’

‘Ja.’ Ik vond het vervelend dit te moeten toegeven. Het leek of ik hem gebruikte. Maar ik had nog een andere reden. ‘En er zijn thuis… bepaalde mensen…’ Ik keek naar hem op. ‘…die ik op dit moment niet onder ogen wil komen.’

Maxon knikte begripvol, maar zei niets.

Ik aarzelde. Het ergste wat er nu kon gebeuren was dat ik naar huis gestuurd zou worden, en dus kon ik net zo goed doorgaan. ‘Als u me laat blijven, al was het maar een tijdje, dan wil ik daar iets tegenover stellen,’ bood ik aan.

Hij fronste zijn wenkbrauwen. ‘Een tegenprestatie?’

Ik beet op mijn lip. ‘Als u me laat blijven…’ Dit zou heel dom klinken. ‘Oké, kijk eens naar uzelf. U bent de prins. U bent de hele dag druk met het land helpen regeren en zo, en u moet tijd zien vrij te maken om 35, of eigenlijk 34 meisjes terug te brengen tot één. Dat is een zware opgave, vindt u niet?’

Hij knikte instemmend, en ik zag dat hij van de gedachte alleen al moe werd.

‘Zou het niet beter zijn als u een ingewijde had? Iemand die u zou helpen? Een vriendin, zeg maar?’

‘Een vriendin?’ zei hij.

‘Ja, als u me laat blijven dan help ik u. Dan ben ik uw vriendin.’ Hij glimlachte bij deze woorden. ‘U hoeft zich niet in te spannen om mij te veroveren, want u weet al dat ik geen romantische gevoelens voor u heb. Maar u kunt altijd met me praten, wanneer u maar wilt, en dan probeer ik u te helpen. U zei gisteravond dat u een vertrouwelinge zoekt. Totdat u haar hebt gevonden, zou ik dat kunnen zijn. Mocht u dat willen.’

Hij keek welwillend maar bedachtzaam. ‘Ik heb bijna alle vrouwen in deze kamer ontmoet en ik kan niemand bedenken die een betere vriendin zou kunnen zijn dan jij. Ik hou je graag hier.’

Mijn opluchting was niet in woorden uit te drukken.

‘Denk je,’ zei Maxon, ‘dat ik je nog “liefje” kan noemen?’

‘Geen schijn van kans,’ fluisterde ik terug.

‘Ik blijf het proberen. Ik ben iemand die niet snel opgeeft.’

Ik geloofde hem. Het ergerde me dat hij me zo zou blijven noemen. ‘Doet u dat bij iedereen?’ Ik knikte met mijn hoofd naar de rest van de zaal.

‘Ja, en ze lijken het allemaal te waarderen.’

‘Dat is precies de reden waarom ik het niet wil.’ Ik stond op.

Maxon grinnikte en stond ook op. Ik had boos willen worden, maar het was eigenlijk best grappig. Hij boog, ik maakte een reverence terug, en daarna zocht ik mijn stoel weer op.

Ik had zo’n honger dat het een eeuwigheid leek te duren voordat hij de laatste rijen had gehad. Eindelijk zat het laatste meisje weer op haar plaats. Ik kon niet wachten om aan mijn eerste ontbijt in het paleis te beginnen. ‘Als ik je gevraagd heb om te blijven, blijf dan zitten, alsjeblieft. Zo niet, volg dan Silvia naar de eetzaal. Ik zal me snel bij jullie voegen.’

Gevraagd om te blijven? Was dat positief?

Ik stond op, zoals de meeste meisjes, en begon te lopen. Hij zou wel wat extra tijd met die meisjes willen doorbrengen. Ik zag dat Ashley een van hen was. Ongetwijfeld was zij bijzonder, een rasechte prinses om te zien. De rest bestond uit meisjes die ik nog niet had ontmoet. Niet dat zij de moeite hadden genomen mij te ontmoeten. De camera’s bleven achter om welk bijzonder moment dan ook vast te leggen. De rest van ons liep door.

We liepen de eetzaal met het buffet in en daar zaten, majestueuzer dan ik me had kunnen voorstellen, koning Clarkson en koningin Amberly. Verder waren er cameraploegen in de zaal die onze eerste bijeenkomst in beeld probeerden te brengen. Ik aarzelde en vroeg me af of we allemaal terug moesten om binnen genood te worden. Maar bijna iedereen liep door, al was het dan schoorvoetend. Ik haastte me naar mijn stoel, in de hoop dat ik niet de aandacht op mezelf had gevestigd.

Silvia kwam nog geen twee tellen later binnen en nam het tafereel in zich op.

‘Dames,’ zei ze, ‘ik ben bang dat we hier nog niet aan toe waren gekomen. Als je een ruimte binnenkomt waar de koning en koningin aanwezig zijn, dan maak je een reverence. Wanneer je daarna wordt aangesproken, mag je overeind komen en plaatsnemen. Vooruit, allemaal samen.’ We bogen allen in de richting van de hoofdtafel.

‘Welkom, meisjes,’ zei de koningin. ‘Neem alsjeblieft plaats. Welkom in het paleis. We zijn blij dat jullie er zijn.’ Er was iets aangenaams aan haar stem. Hij was zo beheerst, net als haar uitdrukking, maar bepaald niet futloos.

Toen Silvia was uitgesproken, kwamen de serveersters binnen om sinaasappelsap in te schenken. Onze borden stonden afgedekt op grote dienbladen. De butlers zetten ze voor ons neer en haalden de deksels ervan af. De geur van warme flensjes sloeg me in het gezicht. Gelukkig verhulde het tevreden gemompel in de zaal het knorren van mijn maag.

Koning Clarkson zegende ons ontbijt en we begonnen te eten. Een paar minuten later kwam Maxon binnen en liep naar zijn plaats. Nog voordat we konden bewegen, riep hij: ‘Blijf alsjeblieft zitten, dames. Geniet van je ontbijt.’ Hij liep naar de hoofdtafel, kuste zijn moeder op de wang, gaf zijn vader een ferme klap op de schouder en ging in zijn stoel links van de koning zitten.

Hij maakte een paar opmerkingen tegen de dichtstbijzijnde butler, die zachtjes grinnikte, en viel aan.

Ashley kwam niet. De andere meisjes ook niet. Ik keek verward rond en telde hoeveel er ontbraken. Acht. Acht meisjes waren er niet.

Kriss, het meisje dat tegenover me zat, beantwoordde mijn vragende blik.

‘Ze zijn weg,’ zei ze.

Weg? O, weg…

Ik kon me niet voorstellen wat ze in minder dan vijf minuten hadden kunnen doen om Maxon te ontstemmen. Plotseling was ik blij dat ik ervoor had gekozen om eerlijk te zijn.

We waren zomaar met nog 27 over.





12





De cameraploeg maakte nog een ronde door de zaal en liet ons na een laatste opname van de prins alleen om van ons ontbijt te kunnen genieten.

Ik was uit mijn doen door de onverwachte uitschakeling van Ashley en de anderen. Ik keek naar Maxon. Hij zat ontspannen te eten en leek er niet door van zijn stuk gebracht. Ik besloot dat ik ook maar beter kon gaan ontbijten voordat alles koud was.

Opnieuw was het eten overheerlijk. Het sinaasappelsap smaakte zo sterk dat ik het maar met kleine slokjes tegelijk kon doorslikken, de eieren met spek waren goddelijk, de flensjes perfect gebakken en niet te dun, zoals ik ze thuis altijd maakte.

Verspreid door de zaal hoorde ik meisjes gelukzalig zuchten. Blijkbaar was ik niet de enige die van het ontbijt genoot. Net op tijd dacht ik eraan de tang te pakken en nam een aardbeientaartje uit de mand die in het midden van de tafel stond. Ondertussen keek ik om me heen om te zien wat de andere Vijven van het ontbijt vonden, tot ik me realiseerde ik dat ik laatst overgebleven Vijf was.

Ik wist niet of Maxon zich daar bewust van was – hij leek amper onze namen te weten – maar mij verbaasde het dat de andere twee eruit lagen. Zou hij mij ook naar huis hebben gestuurd als ik een vreemde voor hem was geweest toen ik aan het vijfminutengesprekje begon? Peinzend nam ik een hap van mijn taartje. Het was zo zoet, en het deeg zo luchtig, dat alle smaakpapillen op mijn tong werden geprikkeld. Ik vergat waar ik was. Dit was het lekkerste taartje dat ik ooit had geproefd. Er ontsnapte een kreun aan mijn lippen en nog voor ik de eerste hap had doorgeslikt, nam ik een volgende.

‘Lady America?’ riep een stem.

Alle hoofden draaiden zich in de richting van de stem, die bleek toe te behoren aan prins Maxon. Ik schrok. Ik had nooit verwacht dat hij mij, of wie dan ook van ons, zo informeel en in het bijzijn van de anderen zou aanspreken.

Tot overmaat van ramp had ik mijn mond nog vol taart. Ik hield mijn hand voor mijn mond en probeerde de hap zo snel mogelijk door te slikken. Het waren maar een paar seconden, maar met al die ogen op me gericht leek het een eeuwigheid. Ik schraapte mijn keel en zag in mijn ooghoek Celestes zelfvoldane gezicht. Ze had me al afgeschreven.

‘Ja, Majesteit?’ zei ik toen ik mijn mond bijna leeg had.

‘Smaakt het?’

Maxon keek alsof hij elk moment in lachen kon uitbarsten. Wat was er zo grappig? Mijn verbijsterde blik of de verwijzing naar ons ongeoorloofde gesprek in de tuin van de avond ervoor?

Ik probeerde mijn kalmte te bewaren. ‘Het is verrukkelijk, Majesteit. Deze aardbeientaartjes… Ik heb een zus die nog meer van zoetigheid houdt dan ik. Ik denk dat ze zou huilen van geluk als ze dit zou proeven. Dit taartje is volmaakt.’

Maxon slikte een hap van zijn eigen ontbijt door en leunde achterover in zijn stoel. ‘Denk je echt dat ze zal huilen van geluk?’

Ik dacht even na. Hij leek het erg vermakelijk te vinden. Huilende vrouwen maakten vreemde reacties bij hem los. ‘Ja, dat denk ik wel. Ze is niet in staat haar emoties te beheersen.’

‘Zou je er geld om durven te verwedden?’ vroeg hij.

De hoofden van de meisjes draaiden van Maxon naar mij en weer terug, alsof ze naar een tenniswedstrijd zaten te kijken.

‘Als ik geld had, zou ik dat zeker doen.’ Ik glimlachte bij de gedachte dat we zouden wedden om Mays vreugdetranen.

‘Waar zou je dan wel om willen wedden? Je lijkt me iemand die weet wat onderhandelen is.’

Hij genoot van dit spelletje. Prima. Ik zou zijn spelletje meespelen. ‘Zegt u maar wat u graag als tegenprestatie zou hebben,’ opperde ik. Wat had ik in hemelsnaam te bieden voor iemand die alles al had?

‘Nee, wat wil jíj?’ kaatste hij terug.

Dat was een boeiende vraag. Bijna even boeiend als de vraag wat ik Maxon te bieden had. Hij had de wereld aan zijn voeten. Wat wilde ik?

Ik was geen Eén, maar ik leefde hier wel op een manier alsof ik er een was. Ik kreeg meer te eten dan ik op kon en sliep in het comfortabelste bed dat ik me kon voorstellen. Ik werd op mijn wenken bediend, ook als ik niet wenkte. Als ik iets nodig had, hoefde ik er maar om te vragen. Het enige wat ik zou willen was dat dit paleis iets minder als een paleis zou voelen. Dat mijn familie hier zou kunnen komen logeren of dat ik me niet zo opgeprikt hoefde te voelen. Maar na één dag kon ik natuurlijk niet vragen of mijn familie op bezoek mocht komen.

‘Als ze huilt, wil ik een week lang een broek mogen dragen,’ zei ik ten slotte.

Iedereen lachte, zij het op een ingehouden, beschaafde manier. Zelfs de koning en de koningin leken het een grappig verzoek te vinden. Zoals de koningin naar me keek… alsof ik ineens geen wildvreemde meer voor haar was.

‘Afgesproken,’ zei Maxon. ‘Als ze niet huilt, ben jij mij een wandeling door de tuin verschuldigd.’

Een wandeling door de tuin van het paleis? Was dat alles? Dat leek me niets bijzonders. Ik herinnerde me dat hij de vorige avond tegen me had gezegd dat hij altijd bewaakt werd. Wist hij niet hoe je een afspraakje met iemand moest maken? Misschien was dit zijn manier om onbekend terrein te verkennen.

Naast mij hoorde ik iemand afkeurend brommen. O. Ik besefte dat als ik verloor, ik het eerste meisje zou zijn dat een officieel afspraakje met de prins had. Ik overwoog een andere tegenprestatie te vragen, maar besefte dat als ik hem wilde helpen, zoals ik had beloofd, ik zijn eerste voorstel voor een date niet meteen van tafel kon vegen.

‘U bent een keiharde onderhandelaar, Majesteit, maar ik accepteer uw aanbod.’

‘Justin?’ De butler, tegen wie hij eerder iets had gezegd, deed een stap naar voren. ‘Maak een pakket met aardbeientaartjes klaar en stuur dat naar Lady America’s familie. Zorg dat er iemand van het hof aanwezig is als haar zus een taartje eet en laat ons weten of ze heeft gehuild. Ik ben benieuwd.’

Justin knikte en liep weg.

‘Misschien is het een idee om er een briefje bij te doen,’ vervolgde Maxon, ‘om je familie te laten weten dat je goed bent aangekomen. Dat zouden jullie allemaal moeten doen. Als jullie na het ontbijt een brief aan je familie schrijven, zorgen wij dat ze vandaag nog worden bezorgd.’

De anderen glimlachten en slaakten een zucht van opluchting, blij dat ze eindelijk bij de gebeurtenissen betrokken werden. We beëindigden ons ontbijt en begaven ons naar boven om een brief aan onze familie te schrijven. Anne bracht me briefpapier, waarna ik snel een kort briefje schreef. Ik besloot een vrolijke toon aan te slaan. Het afscheid mocht dan in een ongemakkelijke sfeer zijn verlopen, ik wilde niet dat ze zich zorgen om me maakten.



Lieve mam, pap, May en Gerad,



Ik mis jullie nu al! We mogen van de prins naar huis schrijven om onze familie te laten weten dat we goed zijn aangekomen en dat het goed met ons gaat. Gelukkig is dat ook zo. De vliegreis was best akelig, maar gek genoeg ook heel leuk. De wereld lijkt zo klein vanuit de wolken!

Ik heb veel mooie kleren en spullen gekregen, en heb drie dienstmeisjes die mijn kamer schoonmaken, me helpen kleden en me zeggen waar ik naartoe moet. Al ben ik nog zo de kluts kwijt, ze weten altijd waar ik moet zijn en zorgen ervoor dat ik op tijd kom.

De andere meisjes zijn nogal verlegen, maar ik heb misschien toch al een vriendin. Herinneren jullie je Marlee, uit Kent? Ik heb haar onderweg naar Angeles leren kennen. Ze is heel vrolijk en vriendelijk. Als ik eerder naar huis moet, hoop ik dat zij gaat winnen.

Ik heb de prins al ontmoet, en de koning en de koningin ook. Ze zijn in levenden lijve nog vorstelijker dan op tv. Ik heb ze nog niet gesproken, maar prins Maxon wel. Hij is verrassend aardig… tenminste, dat denk ik.

Ik moet stoppen. Ik hou van jullie en ik mis jullie! Ik probeer zo snel mogelijk weer te schrijven.



Liefs,

America



Ik had niet het gevoel dat er schokkende dingen in stonden, maar ik kon me vergissen. Ik stelde me voor dat May de brief honderden keren zou overlezen en er tussen de regels allerlei details over mijn leven hier zou uithalen. Zou ze de brief lezen voordat ze aan de taartjes begon?



PS May, vind je deze aardbeientaartjes niet om te huilen zo lekker?



Zo. Meer kon ik niet doen.



Kennelijk was het niet genoeg. Nog diezelfde avond werd er door een butler op mijn deur geklopt. Hij had brieven van mijn familie bij zich en vertelde me wat er was voorgevallen.

‘Ze heeft niet gehuild, juffrouw. Ze zei dat ze de taartjes zo heerlijk vond dat ze wel zou kunnen huilen van geluk, zoals u had voorspeld, maar ze huilde niet. Zijne Majesteit komt u morgen rond vijf uur in de middag ophalen bij uw kamer. Wilt u alstublieft klaarstaan?’

Ik vond het echt niet zo erg dat ik had verloren, maar de broek had ik graag willen dragen. Daar stond tegenover dat ik nu post van het thuisfront had. Ik realiseerde me dat dit de eerste keer was dat ik langer dan een paar uur van mijn familie gescheiden was. Nooit eerder was ik een nacht van huis geweest. We waren te arm voor reisjes en ik had geen vriendinnen bij wie ik kon gaan logeren. Was er maar een manier om elke dag post te kunnen ontvangen. Ik vermoedde dat dat geregeld kon worden, maar ook dat het erg duur moest zijn.

Mijn vaders brief las ik als eerste. Hij schreef uitgebreid over hoe mooi ik er had uitgezien op tv en dat hij apetrots hij op me was. Hij zei dat ik geen drie dozen met taart had hoeven sturen, want May raakte veel te verwend. Drie dozen! Godallemachtig.

Hij schreef dat Aspen hem had geholpen met de administratie, en dat hij hem een doos taartjes had meegegeven voor zijn familie. Ik wist niet wat ik ervan moest denken. Aan de ene kant was ik blij voor hen dat ze van zulk heerlijk gebak konden genieten, maar aan de andere kant stelde ik me voor dat hij een paar aardbeientaartjes aan zijn nieuwe vriendinnetje zou geven. Zou hij jaloers zijn op Maxons cadeau, of zou hij alleen maar blij zijn dat hij van me verlost was?

Langer dan me lief was bleef ik bij deze zinnen stilstaan.

Mijn vader sloot af door te zeggen dat hij blij voor me was dat ik al met iemand vriendschap had gesloten. Volgens hem was ik daar altijd wat traag in geweest. Ik vouwde de brief op en liet mijn vinger over zijn naam glijden. Het was me nooit eerder opgevallen dat hij zo’n grappige handtekening had.

Gerads brief was kort maar krachtig. Hij miste me, hij hield van me, en of ik alsjeblieft meer eten wilde sturen. Ik grinnikte in mezelf.

Mijn moeder schreef zoals ze praatte. Zelfs op papier kwam ze bazig over. Ze feliciteerde me op zelfvoldane toon met het feit dat ik al zo snel de genegenheid van de prins had weten te winnen. (Justin had haar verteld dat ik de enige was voor wie taartjes naar huis waren verstuurd.) En ze raadde me aan zo door te gaan.

Ja, mam, ik zal vaker tegen de prins zeggen dat hij geen enkele kans bij me maakt en zal hem regelmatig even beledigen. Goed idee.

Gelukkig had ik Mays brief tot het laatst bewaard. Zoals altijd sprong ze van de hak op de tak. Ze bekende dat ze stikjaloers op me was omdat ik elke dag zo veel lekkers te eten kreeg en klaagde dat mama haar de hele dag achter de broek zat. Ik wist maar al te goed wat ze bedoelde. Daarna volgde er een spervuur van vragen. Was Maxon in het echt net zo leuk als op tv? Welke kleren had ik nu aan? Zou ze een keer in het paleis op bezoek mogen komen? Had Maxon een geheime broer die later misschien met haar zou willen trouwen?

Ik grinnikte en hield de brieven tegen mijn borst. Ik zou zo snel mogelijk terug proberen te schrijven. Er moest hier natuurlijk ergens een telefoon zijn, maar tot dusver had niemand ons daarop gewezen. Maar ook al zou ik een telefoon op mijn kamer hebben, dan nog zou het een beetje overdreven zijn om elke dag naar huis te bellen. Eigenlijk vond ik het ook wel leuk om brieven te krijgen. Ze zouden het bewijs vormen dat ik hier was geweest tegen de tijd dat mijn verblijf aan het hof alleen nog maar een herinnering was.

Gerustgesteld ging ik naar bed. Thuis was alles goed. Ik viel in een diepe slaap en werd zo en dan alleen even wakker van de kriebels in mijn buik als ik eraan dacht dat ik de volgende middag weer alleen met Maxon zou zijn. Waarom wist ik niet, maar ik hoopte dat ik me voor niets zorgen maakte.



‘Wil je me alsjeblieft een arm geven? We moeten wel de schijn ophouden,’ zei hij de volgende ochtend toen we bij mijn kamer wegliepen.

Aarzelend deed ik wat hij vroeg. Mijn dienstmeisjes hadden me alvast in een avondjurk gehuld, een blauw gevalletje met een empire-lijn en kapmouwtjes, en ik voelde de gesteven stof van zijn pak langs mijn blote arm strijken. De situatie gaf me een ongemakkelijk gevoel.

Maxon moest het gemerkt hebben, want hij probeerde me af te leiden. ‘Het spijt me dat ze niet heeft gehuild,’ zei hij.

‘Dat spijt u helemaal niet,’ zei ik gekscherend. Ik wilde dat hij wist dat ik het niet erg vond dat ik had verloren.

‘Ik had nog nooit met iemand een weddenschap gesloten. Maar het is leuk om te winnen.’ Het klonk licht verontschuldigend.

‘Beginnersgeluk.’

Hij glimlachte. ‘Misschien. De volgende keer proberen we haar te laten lachen.’

Er schoten allerlei scenario’s door mijn hoofd. Van wat in het paleis zou May zich dood lachen?

Maxon zag aan me dat ik aan haar dacht. ‘Hoe is jouw familie?’

‘Hoe bedoelt u?’

‘Gewoon, hoe ze zijn. Jouw familie moet heel anders zijn dan die van mij.’

‘Dat kunt u wel zeggen.’ Ik lachte. ‘Om te beginnen draagt niemand bij ons een tiara aan het ontbijt.’

Maxon glimlachte. ‘Dat doen de Singers alleen bij het diner?’

‘Uiteraard.’

Hij grinnikte zacht. Maxon leek me lang niet zo’n snob als ik dacht.

‘Oké, ik ben de middelste van vijf kinderen.’

‘Vijf!’

‘De meeste mensen buiten deze muren hebben vijf kinderen. Ik wil later ook graag veel kinderen als het kan.’

‘O ja?’ Maxon trok zijn wenkbrauwen op.

‘Ja,’ reageerde ik. Ik zei het zacht. Waarom wist ik niet zeker, maar het leek me een intieme wens waarvan slechts één andere persoon in mijn leven wist. Ik huiverde van verdriet, maar onderdrukte het gevoel snel.

‘Mijn oudste zus, Kenna,’ vervolgde ik, ‘is getrouwd met een Vier. Ze werkt nu in een fabriek. Mijn moeder wil dat ik ook op z’n minst met een Vier trouw, maar ik wil blijven zingen, want dat doe ik graag. Dat ik nu een Drie ben, is een raar idee. Ik wil proberen als muzikant te blijven werken.’ Ik was even stil. ‘En dan komt Kota. Hij is kunstenaar. We zien hem tegenwoordig niet meer zo vaak. Hij is me komen uitzwaaien, maar daar houdt het ook wel mee op. Tja, en dan kom ik.’

Maxon glimlachte ontspannen. ‘America Singer,’ zei hij plechtig, ‘mijn beste vriendin.’

‘Ja ja.’ Ik sloeg mijn ogen ten hemel. Ik kon zijn beste vriendin niet zijn. Tenminste, nog niet. Wel was hij de enige persoon die ik in vertrouwen had genomen die geen familie of geliefde van me was. En Marlee niet te vergeten. Zou dat ook voor hem gelden?

We liepen langzaam door de gang naar de trap. Maxon wekte niet de indruk dat hij haast had.

‘En na mij komt May. Door haar loop ik nu hier, omdat zij het vertikte te huilen. Nu kan ik naar mijn spijkerbroek fluiten! Ik snap nog steeds niet waarom ze niet in tranen is uitgebarsten. Ze is ook kunstenaar, net als Kota. Ik… ben dol op haar.’

Maxon nam me aandachtig op. Terwijl ik over May praatte, was ik iets ontdooid. Ik mocht hem, maar ik wist niet hoe ver ik hem wilde toelaten in mijn leven.

‘En dan heb je Gerad nog, onze benjamin van zeven. Hij weet nog niet of hij de kant van de muziek of de beeldende kunst op zal gaan. Hij houdt van voetbal en verzamelt insecten. Leuke hobby’s natuurlijk, maar daar kun je de kost niet mee verdienen. We laten hem nog zoveel mogelijk experimenteren. Maar goed, hij is dus de jongste.’

‘En hoe zijn je ouders?’ drong hij aan.

‘Hoe zijn úw ouders?’ reageerde ik.

‘Je kent mijn ouders.’

‘Nee, die ken ik niet, alleen hun publieke imago. Hoe zijn ze écht?’ Ik trok aan zijn arm, wat een prestatie op zich was. Maxon had stevige armen, ik voelde de sterke, harde spieren door de laag stof van zijn pak heen.

Hij slaakte een zucht. Ik zag aan zijn gezicht dat het niet uit ergernis was. Hij leek het eerder prettig te vinden dat ik hem een beetje zat te plagen. Het moest eenzaam zijn om hier op te groeien zonder broers of zussen.

Hij was nog steeds in gedachten verzonken toen we de tuin in stapten. De wachten glimlachten ingetogen. Vlak achter hen werden we opgewacht door een cameraploeg, die – uiteraard – de eerste date van de prins wilde filmen. Ik had het kunnen weten. Gelukkig schudde Maxon zijn hoofd naar hen, waarop ze zich schielijk terugtrokken in het paleis. Ik hoorde iemand vloeken. Niet dat ik graag door een cameraploeg zou worden gevolgd, maar het kwam me vreemd voor dat hij ze wegstuurde.

‘Gaat het? Je lijkt gespannen,’ merkte Maxon op.

‘U wordt nerveus van huilende vrouwen, ik van wandelingen met prinsen,’ zei ik schouderophalend.

Maxon lachte zacht maar zei niets. We liepen westwaarts. Hoewel het nog vroeg op de avond was, zakte de zon al achter het uitgestrekte bos weg. Als een tent van duisternis schoof de schaduwrand over ons heen. Dit was de plek waar ik me de avond ervoor had willen terugtrekken om alleen te zijn. We liepen bij het paleis vandaan totdat we buiten gehoorsafstand van de wachten waren.

‘Waarom word je nerveus van mij?’

Ik aarzelde, maar besloot eerlijk te zijn. ‘Ik weet niet wie u bent of wat uw bedoelingen zijn, dus ook niet wat ik van dit ommetje moet verwachten.’

‘Aha.’ Maxon bleef vlak voor me staan en keek me aan. Ondanks de warme avondlucht ging er een rilling door me heen. ‘Je zult wel gemerkt hebben dat ik iemand ben die graag meteen ter zake komt. Ik zal je precies zeggen wat ik van je wil.’ Hij kwam nog dichter bij me staan.

Mijn adem stokte in mijn keel. Ik zat in de val. Hoe had ik zo dom kunnen zijn? Geen wachten, geen camera’s. Hij kon doen wat hij wilde. In een reflex gaf ik Zijne Majesteit een knietje tegen zijn bovenbeen, en hard ook.

Maxon schreeuwde het uit van de pijn en greep naar zijn been. ‘Wat doe je nou?’

Ik deinsde achteruit. ‘Als u me ook maar met één vinger aanraakt, blijft het hier niet bij!’

‘Hè?’

‘Ik zei, als u…’

‘Nee, malle meid, ik heb wel gehoord wat je zei.’ Maxons gezicht vertrok in een grimas. ‘Maar waar heb je het over?’

Het zweet brak me uit. Ik was meteen van het ergste uitgegaan en had me voorbereid op een worsteling die niet zou komen.

Gealarmeerd door onze schermutseling kwamen de wachten aangesneld. Maxon, die nog in een ongemakkelijke, half voorovergebogen houding stond, wuifde ze weg. Pas toen de ergste pijn was weggetrokken, draaide hij zich naar me om.

‘Wat dacht je dat ik van plan was?’ vroeg hij.

Ik kreeg een kleur en boog mijn hoofd.

‘America, wat dacht je dat ik van plan was?’ Hij klonk geërgerd, en meer dan dat. Beledigd. Hij had mijn gedachten geraden. ‘In het openbaar? Je dacht echt… Hoe is het mogelijk. Ik ben een heer!’

Hij maakte aanstalten om weg te lopen, maar draaide zich weer om. ‘Waarom heb je aangeboden me te helpen als je zo’n lage dunk van me hebt?’

Ik durfde hem niet aan te kijken. Hoe moest ik hem uitleggen dat ze me hadden voorbereid op een rokkenjager? Dat de duisternis en de afgelegen plek me angst hadden aangejaagd, dat ik in mijn hele leven slechts met één andere jongen alleen was geweest en dat we ons dan op die manier gedroegen.

‘Je eet vanavond op je kamer. Ik kom hier morgen op terug.’

Ik bleef in de tuin totdat iedereen in de eetzaal was en ijsbeerde daarna nog een tijd lang door de hal voordat ik naar mijn kamer ging. Anne, Mary en Lucy waren buiten zichzelf van vreugde toen ze me zagen, maar ik durfde hun niet te vertellen dat ik niet de hele avond met de prins had doorgebracht.

Mijn maaltijd was al gebracht en stond op de tafel bij het balkon. Nu ik niet meer in beslag werd genomen door mijn beschamende gedrag, merkte ik dat ik honger had, maar ook dat mijn lange afwezigheid niet de reden was dat mijn dienstmeisjes zo nerveus waren: op mijn bed stond een grote doos die erom schreeuwde te worden geopend.

‘Mogen we zien wat erin zit?’ vroeg Lucy.

‘Lucy, niet zo onbeleefd!’ berispte Anne haar.

‘U was net weg toen die doos hier werd afgeleverd!’ riep Mary uit. ‘We vragen ons al de hele avond af wat erin zit.’

‘Mary! Gedraag je,’ zei Anne afkeurend.

‘Meisjes, rustig nou maar. Ik heb geen geheimen.’ Als ik morgen naar huis moest, zou ik mijn dienstmeisjes vertellen waarom.

Ik glimlachte zwakjes naar hen en trok de grote rode strik die om de doos zat los. Er zaten drie broeken in. Een van linnen, een wat zakelijkere van een heel zachte stof, en een fantastische spijkerbroek. Boven op de kleren lag een kaartje met het embleem van Illea erop.



Je hebt zulke eenvoudige wensen dat ik je dit toch niet wil onthouden. Doe me een plezier en draag ze alleen op zaterdag. Bedankt dat je me gezelschap hebt gehouden.



Je vriend,

Maxon





13





Ik kreeg niet de tijd om me te schamen of me zorgen te maken. Aangezien mijn dienstmeisjes me de volgende ochtend zonder een spoortje zenuwen kleedden, ging ik ervan uit dat ik beneden welkom was. Geheel tegen mijn verwachting in mocht ik mee ontbijten, wat ik een hoffelijk gebaar van Maxon vond. Ik kreeg een laatste maaltijd en de gelegenheid mezelf nog een keer een van de mooie Geselecteerden te voelen.

Halverwege het ontbijt had Kriss voldoende moed verzameld om me naar mijn afspraakje te vragen.

‘Hoe wat het?’ vroeg ze op de gedempte conversatietoon die ons was geleerd maar die de andere meisjes aan onze tafel toch meteen hun oren deed spitsen.

Ik haalde diep adem. ‘Onbeschrijfelijk.’

De anderen keken elkaar teleurgesteld aan.

‘Hoe gedroeg hij zich?’ vroeg Tiny.

‘Eh…’ Ik koos mijn woorden met zorg. ‘Heel anders dan ik had verwacht.’

Er steeg een zacht gemompel op aan tafel.

‘Doe je met opzet zo ontwijkend?’ kwam Zoë tussenbeide. ‘Dat zou wel heel onaardig zijn.’

Ik schudde mijn hoofd. Hoe kon ik dit uitleggen? ‘Nee, het is alleen dat ik…’ Ik hoefde mijn zin niet af te maken, want op de gang klonk opeens geschreeuw. De kreten klonken anders dan anders. In de korte tijd dat ik hier verbleef, had ik nooit echt harde geluiden gehoord. Bovendien zat er altijd een soort muziek in de voetstappen van de wachten, het open- en dichtgaan van de massieve deuren, het getik van de vorken. Nu was het een kakofonie van geluid.

De koninklijke familie leek eerder te begrijpen wat er aan de hand was dan de rest van ons.

‘Ga achter in de zaal staan, dames!’ riep koning Clarkson naar ons, en hij snelde naar het raam.

Sommige meisjes keken verward om zich heen, maar omdat ze niet ongehoorzaam wilden zijn, schuifelden ze in de richting van de hoofdtafel. De koning trok een scherm omlaag; geen zonnescherm, maar een scherm van metaal, dat knarsend omlaag rolde. Maxon liep met grote passen naar het raam ernaast en liet een tweede scherm neer terwijl de lieftallige, elegante koningin zijn voorbeeld volgde en het scherm daar weer naast neerliet.

Het volgende moment stroomde de zaal vol met paleiswachten. Ik zag nog net dat zich voor de deur een extra rij extra wachten opstelde, waarna de enorme deuren werden gesloten, vergrendeld en met een hekwerk werden beveiligd.

‘Ze zijn op het terrein, Majesteit, maar we houden stand. Als we niet zo dicht op de deuren zouden staan, zouden we de dames in veiligheid…’

‘Duidelijk, Markson,’ onderbrak de koning hem.

Meer hoefde ik niet te horen om te begrijpen dat de rebellen zich in de tuin van het paleis hadden verschanst.

Dit had ik zien aankomen. Er waren zo veel gasten in het paleis en er moesten zo veel voorbereidingen worden getroffen dat het logisch was dat iemand een keer een steek liet vallen waardoor de veiligheid in gevaar kwam. En ook al was het moeilijk om het paleis in te komen, dit was een uitgelezen moment om te protesteren. De Selectie was in wezen een rare vertoning en ik kon me voorstellen dat de rebellen erop tegen waren, zoals op zo veel andere dingen in Illea.

Maar wat ze er ook van vonden, ik liet me niet als een gewillig lam naar de slachtbank leiden.

Ik schoof mijn stoel met zo’n ruk naar achteren dat hij omviel, en rende naar het dichtstbijzijnde raam om het metalen scherm neer te laten. Een paar andere meisjes die ook begrepen dat we in gevaar verkeerden, volgden mijn voorbeeld.

In een mum van tijd had ik het scherm naar beneden, maar het vergrendelen aan de onderzijde kostte me meer tijd. Amper had ik de klink naar beneden gedrukt of er sloeg iets aan de buitenkant tegen het metalen scherm. Ik slaakte een gil en deinsde achteruit, waarbij ik over mijn omgevallen stoel struikelde en op de grond viel.

Maxon kwam meteen naar me toe. ‘Heb je je pijn gedaan?’

In gedachten ging ik mijn lichaam af. Waarschijnlijk had ik alleen een flinke blauwe plek op mijn heup. En ik was bang.

‘Nee, het valt wel mee.’

Hij hielp me overeind en zei op gebiedende toon: ‘Ga achter in de kamer staan. Nu!’ Daarop rende hij door de kamer om de meisjes die verstijfd van angst waren blijven staan naar de achterste hoek van de kamer te dirigeren.

Gehoorzaam haastte ik me naar de groepjes meisjes die achter in de zaal bij elkaar waren gekropen. Sommigen huilden, anderen staarden in shock voor zich uit. Tiny was flauwgevallen. De enige die rust uitstraalde was koning Clarkson. Achter in de zaal stond hij met een wachter te overleggen, net buiten gehoorsafstand van de meisjes. Hij had zijn arm beschermend om de koningin geslagen, die kalm en trots naast hem stond.

Hoeveel aanvallen zou de koningin al hebben overleefd? Als ik het nieuws mocht geloven, werd er een paar keer per jaar een aanval uitgevoerd op het paleis. Een zenuwslopende situatie, die steeds nijpender werd voor haar en haar gezin. Ongetwijfeld zouden de rebellen de omstandigheden een keer naar hun hand weten te zetten en het paleis binnendringen. En toch stond ze daar met opgeheven hoofd en een kalme uitdrukking op haar gezicht.

Een voor een nam ik de meisjes op. Zouden zij over de kracht beschikken die van een koningin werd verwacht? Tiny lag nog steeds bewusteloos in iemands armen. Celeste en Bariel stonden met elkaar te praten. Ik wist hoe Celeste eruitzag als ze zich op haar gemak voelde, en nu was ze dat niet. Vergeleken bij de andere meisjes wist ze haar emoties echter goed te verbergen. Sommigen zaten hysterisch huilend op hun knieën, anderen leken volledig in zichzelf gekeerd, alsof de gebeurtenissen langs hen heen gingen. Handenwringend en met een afwezige blik in hun ogen wachtten ze het einde van de aanval af.

Marlee huilde ook, maar op een ingetogen manier. Ik pakte haar bij haar arm en trok haar overeind. ‘Veeg je tranen af en ga rechtop staan,’ schreeuwde ik in haar oor.

‘Wat?’ zei ze met een angstig stemmetje.

‘Doe nou maar wat ik zeg.’

Ze veegde haar tranen af met de mouw van haar jurk en rechtte haar rug. Daarop streek ze voorzichtig met een vinger onder langs haar ogen en wendde zich toen tot mij. Ik vermoedde dat ze wilde weten of er nog uitgelopen make-up op haar wangen zat.

‘Prima zo. Sorry dat ik zo bazig doe, maar het is voor je eigen bestwil.’ Ik voelde me schuldig dat ik haar in deze zenuwslopende situatie de les moest lezen, maar ik wilde dat ze een even kalme indruk maakte als koningin Amberly. Ongetwijfeld was dat een karaktertrek die Maxon van zijn toekomstige koningin verlangde, en Marlee moest winnen.

Ze knikte. ‘Je hebt gelijk. Ik bedoel, voorlopig is iedereen veilig. Ik hoef niet zo bang te zijn.’

Ik knikte terug naar haar, ook al had ze de situatie verkeerd ingeschat. Niet iedereen was veilig.

Terwijl de wachten de zware deuren bewaakten, werden de muren en ramen voortdurend bekogeld met zware voorwerpen. Er hing geen klok in de zaal. Ik had geen idee hoe lang de aanval al duurde, en dat beangstigde me. Hoe zouden we weten of de rebellen het paleis waren binnengedrongen? Pas als ze tegen de deuren begonnen te bonzen? Of waren ze al binnen maar wisten we dat alleen nog niet?’

De spanning werd ondraaglijk. Ik concentreerde me op een vaas met sierlijke bloemen waarvan ik de naam niet wist en beet op mijn perfect gemanicuurde nagels. Ik probeerde me voor te stellen dat alleen die bloemen er nog toe deden.

Na verloop van tijd kwam Maxon naar me toe om te zien of alles goed met me was, zoals hij ook bij de andere meisjes had gedaan. Ook hij staarde naar de bloemen, en even wisten we allebei niets te zeggen.

‘Gaat het?’ vroeg hij ten slotte.

‘Ja,’ fluisterde ik.

Na een korte stilte zei hij: ‘Zo zie je er niet uit.’

‘Hoe zou het met mijn dienstmeisjes zijn?’ vroeg ik. Dat was mijn grootste angst. Ik was veilig, maar waar waren zij? Stel je voor dat een van hen net door de hal liep als de rebellen binnenvielen?

‘Je dienstmeisjes?’ vroeg hij op een toon alsof ik iets heel doms had gevraagd.

‘Ja, mijn dienstmeisjes.’ Ik keek hem recht aan. Hij zou zich moeten schamen dat slechts een uitgelezen groep mensen in het paleis werkelijk veilig was. Ik voelde tranen in mijn ogen opwellen en haalde diep adem om mijn emoties onder controle te krijgen.

Uit de blik waarmee hij me aankeek, leidde ik af dat hij nu pas besefte dat ik slechts een trede hoger stond dan mijn dienstmeisjes. Dat was echter niet de reden dat ik me zorgen om hen maakte, hoewel het een raar idee was dat een loting het belangrijkste verschil was tussen mij en iemand als Anne.

‘Ik denk dat ze zich ook ergens schuilhouden. De bedienden hebben hun eigen schuilkelders. De wachten zijn erop getraind iedereen zo snel mogelijk te waarschuwen. Als het goed is, zijn ze veilig. We hebben wel een alarmsysteem, maar dat is helaas vernield tijdens een vorige aanval. We hebben er alles aan gedaan om het te repareren, maar…’ Maxon zuchtte.

Ik keek naar de grond en probeerde mijn angst te bedwingen.

‘America,’ zei Maxon smekend.

Ik keek hem aan.

‘Ze zijn veilig. De rebellen waren traag, deze keer. Iedereen in het paleis weet wat hij in geval van nood moet doen.’

Ik knikte. Even stonden we zwijgend naast elkaar. Toen hij aanstalten maakte om door te lopen, fluisterde ik: ‘Maxon.’

Hij draaide zich om, enigszins verbaasd dat ik hem zo informeel aansprak.

‘Ik wil je graag uitleggen waarom ik gisteravond zo reageerde. Tijdens de voorbereidingen voor de Selectie heeft iemand me namelijk opgedragen dat ik je nooit mocht afwijzen, wat je ook zou vragen. Nooit, begrijp je?’

Hij keek me gechoqueerd aan. ‘Wat?’

‘Hij wekte de indruk dat je om bepaalde dingen zou kunnen vragen. En je zei zelf dat je niet vaak met vrouwen in aanraking kwam. Na achttien jaar… En toen stuurde je de camera’s weg. Ik schrok toen je zo dicht bij me kwam staan.’

Maxon schudde zijn hoofd, alsof hij er met zijn verstand niet bij kon. Vernedering, woede en ongeloof gleden over zijn anders zo gelijkmatige gezicht.

‘Hebben ze dat tegen iedereen gezegd?’ vroeg hij met afschuw in zijn stem.

‘Dat weet ik niet. Volgens mij hebben de meeste meisjes die waarschuwing niet nodig. Ze kunnen waarschijnlijk niet wachten tot het zover is,’ zei ik met een hoofdbeweging naar de groepjes in de hoek.

Hij grinnikte meewarig. ‘Maar jij niet. Jij deinst er zelfs niet voor terug me een knietje in het kruis te geven.’

‘Tegen je bovenbeen!’

‘Geloof je het zelf? Van een knietje tegen het bovenbeen hoeft een man niet zo lang te herstellen,’ antwoordde hij sceptisch.

Ik schoot in de lach. Gelukkig lachte Maxon met me mee. Op dat moment vloog er weer iets tegen het raam. We verstijfden. Even was ik vergeten waar ik was, en ik besefte dat het goed voor me zou zijn als ik meer van dat soort vergeetachtige momenten had.

‘Hoe ga je nu met zo’n zaal vol huilende vrouwen om?’ vroeg ik.

De beduusde uitdrukking op zijn gezicht had iets onbedoeld komisch. ‘Ik heb nog nooit zoiets meegemaakt,’ fluisterde hij indringend. ‘Ik heb geen idee hoe ik ze stil kan krijgen.’

Hoe was het mogelijk. Dit was de man die het land moest gaan leiden, de man die niet wist wat hij moest doen als hij tranen zag.

‘Geef ze een klopje op de schouder en zeg dat alles goed komt. Als een meisje huilt, hoef je het probleem meestal niet eens op te lossen. Vaak hebben ze alleen maar behoefte aan een troostend woord,’ adviseerde ik hem.

‘Heus?’

‘Meestal wel.’

‘Zo eenvoudig kan het toch niet zijn.’ Ik hoorde een mengeling van interesse en vertwijfeling in zijn stem.

‘Ik zei meestal, niet altijd. Maar bij de meeste meisjes werkt het.’

Hij snoof. ‘Ik betwijfel het. Twee van hen hebben me al gevraagd of ze morgen mogen vertrekken.’

‘Ik dacht dat dat niet mocht.’ Toch verbaasde het me niet. Maxon maakte zich niet al te druk om formaliteiten. Per slot van rekening hield hij mij ook hier zodat ik hem als vriendin kon steunen. ‘Wat ga je eraan doen?’

‘Wat kán ik eraan doen? Ik kan ze niet tegen hun zin hier houden.’

‘Misschien veranderen ze nog van gedachten,’ opperde ik hoopvol.

‘Misschien.’ Hij zweeg even. ‘En jij? Ga jij er ook met de staart tussen de benen vandoor?’ vroeg hij bijna speels.

‘Wil je een eerlijk antwoord? Ik had verwacht dat je me na het ontbijt naar huis zou sturen,’ bekende ik.

‘Eerlijk gezegd heb ik daar zelf ook aan gedacht.’

We glimlachten. Onze vriendschap, als het die naam al mocht hebben, had iets onhandigs, maar we waren wel eerlijk tegen elkaar.

‘Je hebt me nog geen antwoord gegeven. Wil je naar huis?’

Weer werd de buitenmuur geraakt, en even klonk zijn voorstel me als muziek in de oren. De ergste aanval die ik thuis te verduren had gehad, was Gerad die mijn eten probeerde af te pakken. De meisjes hier gaven niets om mij, de kleren waren te formeel, de rebellen vielen ons aan en de hele situatie was verre van aangenaam. Maar mijn deelname aan de Selectie was goed voor mijn familie en ik vond het fijn om een volle maag te hebben. Bovendien leek Maxon zich wat verloren te voelen en wilde ik nog wat langer bij meneer huppeldepup uit de buurt blijven. Als alles meezat kon ik misschien de volgende prinses mee helpen uitzoeken.

Ik keek Maxon recht aan. ‘Als jij mij er niet uitgooit, blijf ik.’

Hij glimlachte. ‘Mooi zo. Je zult me nog meer tips moeten geven over die schouderklopjes en zo.’

Ik glimlachte terug. Het deugde niet, maar er zou ook iets goeds uit kunnen voortkomen.

‘America, mag ik je iets vragen?’

Ik knikte.

‘Niemand weet dat wij gisteravond niet de hele tijd samen hebben doorgebracht. Als iemand ernaar vraagt, zou je dan alsjeblieft willen zeggen dat ik niet… dat ik nooit…’

‘Natuurlijk. Het spijt me echt wat er is gebeurd.’

‘Ik had kunnen weten dat als er iemand een bevel zou negeren, jij het zou zijn.’

Een regen zware voorwerpen sloeg tegen de muur en een aantal meisjes begon te gillen.

‘Wie zijn dat? Wat willen ze?’ vroeg ik.

‘Wie? De rebellen?’

Ik knikte.

‘Hangt ervan af aan wie je het vraagt. En over welke groep je het hebt,’ antwoordde hij.

‘Je bedoelt dat er meer dan één groep is?’ Dat maakte de situatie nog ernstiger dan ik dacht. Als dit het werk was van één groep, wat zouden twee of meer groepen dan kunnen uitrichten als ze hun krachten bundelden? Het leek me niet juist om ons die informatie te onthouden. Voor zover ik wist was een rebel een rebel, maar Maxon deed het voorkomen alsof de ene rebellengroep gevaarlijker was dan de andere. ‘Hoeveel groepen zijn er dan?’

‘Grofweg twee. De Noordelijken en de Zuidelijken. De Noordelijken vallen veel vaker aan. Ze wonen dichterbij, in het regengebied Likely, nabij Bellingham, iets ten noorden van hier. Niemand wil daar graag wonen, er liggen vooral ruïnes, maar op de een of andere manier zouden ze daar moeten bivakkeren. Zelf denk ik dat ze rondtrekken. Dat is een van mijn theorieën, maar daar wordt niet naar geluisterd. De kans dat zij het paleis binnenkomen is kleiner, en als het ze wel lukt, zijn de gevolgen… minder ernstig. Ik denk dat dit het werk van de Noordelijken is,’ zei hij boven het lawaai uit.

‘Waarom? Wat maakt hen zo anders dan de Zuidelijken?’

Maxon leek te aarzelen en zich af te vragen of hij me dit zou vertellen. Hij keek om zich heen om zich ervan te verzekeren dat niemand ons kon horen. Toen ik ook om me heen keek, zag ik dat er naar ons werd gekeken. Celeste wierp me een vernietigende blik toe. Snel wendde ik mijn blik af. Gelukkig stond niemand dichtbij genoeg om ons te kunnen afluisteren.

Maxon boog zich naar me toe. ‘De aanvallen van Zuidelijken zijn… kunnen dodelijk zijn,’ fluisterde hij.

Ik huiverde. ‘Dodelijk?’

Hij knikte. ‘Ze vallen maar één of twee keer per jaar aan, als ik de feiten goed heb geïnterpreteerd. Ik heb het gevoel dat ze me de precieze cijfers willen onthouden, maar ik ben niet gek. Als zij ons aanvallen, vallen er doden. Het probleem is dat beide groepen op elkaar lijken: ze gaan sjofel gekleed, het zijn merendeels mannen, mager maar sterk. Voor zover wij weten hebben ze geen embleem. We weten dus pas wie het zijn als de aanval achter de rug is.’

Ik keek de zaal rond. Als Maxon het bij het verkeerde eind had, en het toch de Zuidelijken waren, verkeerden er veel mensen in gevaar. Ik moest weer aan mijn arme dienstmeisjes denken.

‘Ik begrijp het niet helemaal. Wat willen ze?’

Maxon haalde zijn schouders op. ‘De Zuidelijken willen de monarchie omverwerpen. Ik weet niet waarom, maar ik neem aan dat ze ontevreden zijn of er genoeg van hebben om aan de zelfkant van de maatschappij te moeten leven. Formeel gesproken zijn het niet eens Achten, want ze maken geen deel uit van de samenleving. Maar wie de Noordelijken precies zijn, blijft onduidelijk. Volgens mijn vader willen ze ons enkel dwarsbomen en ons beleid in de war sturen. Maar dat ben ik niet met hem eens.’ Er verscheen een trotse uitdrukking op zijn gezicht. ‘Daar heb ik ook een theorie over.’

‘Wil je me die vertellen?’

Maxon aarzelde weer. Niet omdat hij me niet bang wilde maken, vermoedde ik, maar omdat hij dacht dat ik hem niet serieus zou nemen.

Hij boog zich weer naar me toe en fluisterde: ‘Ik denk dat ze naar iets op zoek zijn.’

‘O? Waarnaar dan?’ zei ik.

‘Dat weet ik dus niet. Maar het gaat er altijd op dezelfde manier aan toe als de Noordelijken aanvallen. Paleiswachten worden bewusteloos geslagen en vastgebonden, maar nooit gedood. Het lijkt wel of ze ongestoord hun gang willen kunnen gaan in het paleis en niet gevolgd willen worden. Soms ontvoeren ze mensen, en dat is heel verontrustend. En de kamers, tenminste die waar ze in kunnen komen, worden altijd overhoop gehaald. Laden worden opengetrokken, boekenplanken leeggehaald, tapijten omgekeerd. Er wordt veel vernield. Je moest eens weten hoeveel nieuwe camera’s ik de afgelopen jaren heb moeten aanschaffen.’

‘Camera’s?’

‘Ja,’ zei hij verlegen. ‘Ik hou van fotograferen. Maar verder nemen ze dus niet zo veel mee. Mijn vader is het niet eens met mijn theorie. Wat zouden een stelletje ongeletterde barbaren hier te zoeken hebben? Toch denk ik dat er iets moet zijn.’

Ik vond het intrigerend. Als ik in geldnood zou verkeren en wist hoe ik het paleis kon binnenkomen, zou ik alle sieraden en kostbaarheden die ik vond meenemen en verkopen. De rebellen moest het om iets anders te doen zijn dan politiek of hun dagelijkse strijd om het bestaan.

‘Vind jij het ook een domme theorie?’ vroeg Maxon.

Ik schrok op uit mijn overpeinzingen. ‘Nee, helemaal niet. Raadselachtig, maar niet dom.’

We glimlachten naar elkaar. Ik besefte dat als Maxon gewoon Maxon Schreave was geweest en niet Maxon de toekomstige koning van Illea, ik hem graag als buurjongen had gehad, zodat ik met hem kon praten.

Hij schraapte zijn keel. ‘Ik moet mijn ronde maar eens gaan afmaken.’

‘Ja. Waarschijnlijk vragen een paar dames zich af waarom dit zo lang duurt.’

‘Zo, vriendin, enig idee met wie ik nu het best kan gaan praten?’

Ik glimlachte en keek over mijn schouder om te zien of mijn favoriete deelnemer zich flink had gehouden. Dat was het geval. ‘Zie je dat blonde meisje daar in die roze jurk? Dat is Marlee. Een schat van een meid, heel vriendelijk en dol op films. Eropaf.’

Maxon grinnikte en liep naar haar toe.



Hoewel de aanval slechts een klein uur had geduurd, leek het of we een eeuwigheid in de eetzaal opgesloten hadden gezeten. Naderhand vernamen we dat het de rebellen was gelukt het terrein te veroveren maar niet om het paleis binnen te dringen. Pas toen ze via de hoofdingang binnen probeerden te komen, hadden de wachten geschoten. Dat verklaarde de uit de paleismuren gewrikte stenen en het rotte voedsel waarmee de ramen waren bekogeld. Uiteindelijk hadden twee mannen de deuren zo dicht weten te naderen dat er waarschuwingsschoten waren gelost en de rebellen op de vlucht waren geslagen. Als Maxons verhaal klopte, moest dit het werk zijn geweest van de Noordelijken.

We werden nog een tijd lang achter slot en grendel gehouden, totdat het hele terrein was gecontroleerd. Pas toen het sein ‘veilig’ werd gegeven mochten we terug naar onze kamers. Arm in arm met Marlee liep ik naar boven. Ik was blij met de afleiding. Ook al had ik me beneden flink gehouden, de spanning van de aanval had me uitgeput.

‘Mocht je de broeken toch houden?’ vroeg ze. Ik was meteen over Maxon begonnen, benieuwd hoe hun gesprek was verlopen.

‘Ja, daar deed hij niet moeilijk over.’

‘Leuk dat hij zo sportief is.’

‘Zeg dat wel. Hij is zelfs hoffelijk als hij oneerlijk wordt behandeld.’ Bijvoorbeeld als hij een knietje in zijn kroonjuwelen krijgt.

‘Hoe bedoel je?’

‘O, laat maar zitten.’ Dat wilde ik niet uitleggen. ‘Waar hebben jullie het vandaag over gehad?’

‘Hij vroeg me of ik deze week met hem wilde afspreken.’ Ze bloosde.

‘Marlee! Wat geweldig!’

‘Ssst!’ zei ze. Ze keek verschrikt om zich heen, maar de andere meisjes waren al boven aan de trap. ‘Ik durf er niet op te hopen.’ Even keek ze sip voor zich uit. Toen vervolgde ze: ‘Ach, wat zeur ik toch. Ik word helemaal gek als ik eraan denk! Ik hoop niet dat hij er nog lang mee wacht.’

‘Hij zal er zeker snel werk van maken, anders had hij het niet gevraagd. Maar hij heeft tussendoor natuurlijk nog wel even het land te regeren.’

Ze lachte. ‘Ik kan het nog steeds niet geloven! Ik vond hem al knap, maar je weet natuurlijk nooit hoe hij in het echt zal zijn. Ik was bang dat hij… Ik weet niet, dat hij saai zou zijn.’

‘Dat dacht ik ook. Maar hij is eigenlijk best…’ Wat was Maxon eigenlijk? Hij was een beetje saai, maar niet op een vervelende manier. Ontegenzeggelijk een prins, maar toch zo… zo… ‘Normaal.’

Marlee was al afgehaakt en liep te dagdromen. Ik hoopte dat hij voldeed aan het beeld dat ze van hem had, en dat zij het type meisje was dat hij zocht. Ik zette haar bij haar kamer af, wuifde nog even en liep toen naar mijn eigen kamer.

Zodra ik de deur opende, was ik Marlee en Maxon vergeten. Anne en Mary stonden over een huilende Lucy gebogen, die volledig overstuur was. Haar gezicht was vuurrood van de tranen en in plaats van licht te beven, zoals ik van haar gewend was, schokte haar hele lichaam.

‘Rustig maar, Lucy, het is voorbij,’ fluisterde Anne. Ze streek Lucy over haar warrige haar.

‘Het komt allemaal goed. Er is niemand gewond geraakt. Je bent veilig, lieverd,’ suste Mary, die haar trillende hand vasthield.

Ik was zo geschrokken dat ik niet wist wat ik moest zeggen. Lucy’s verdriet ging mij niet aan. Ik wilde net de deur weer sluiten toen Lucy me zag.

‘S-s-sorry, Lady, Lady, Lady…’ stamelde ze. De andere twee dienstmeisjes keken bezorgd op.

‘Blijf maar zitten, hoor. Gaat het?’ vroeg ik. Ik liep de kamer in en sloot de deur achter me, zodat niemand Lucy kon zien.

Ze begon weer te huilen. Haar tranen en het schokken wonnen het van haar kleine lijf, en ze kon geen woord meer uitbrengen.

‘Het komt wel goed, juffrouw,’ kwam Anne tussenbeide. ‘Meestal duurt het een paar uur voordat ze weer kalmeert. Als het zo erg blijft, kunnen we haar naar de ziekenvleugel brengen.’ Anne sprak zachter. ‘Maar dat heeft Lucy liever niet. Als ze denken dat je niet geschikt bent voor dit werk, word je weggestopt in de waskamer of de keuken. Lucy is liever dienstmeisje.’

Ik wist niet voor wie Anne haar stem dempte. We zaten alle drie om Lucy heen, die ons zelfs in haar toestand duidelijk kon verstaan.

‘A-a-alstublieft, juffrouw. Ik wil niet… Ik wil… niet...’ stamelde ze.

‘Ssst. Niemand komt het te weten,’ zei ik tegen haar. Ik keek Anne en Mary aan. ‘Kom, dan leggen we haar op bed.’

Hoewel dat met z’n drieën geen probleem zou hoeven zijn, schokte Lucy’s lichaam zo hevig dat haar armen en benen telkens uit onze handen glipten. Na veel moeite lukte het ons haar eindelijk in bed te krijgen. Toen ze eenmaal was ingestopt, leek de warmte van het bed haar meer gerust te stellen dan onze sussende woorden. Ze bedaarde en staarde afwezig naar het baldakijn boven het bed.

Mary ging op de rand van het bed zitten en begon een deuntje te neuriën. Ik moest aan vroeger denken, toen May nog een baby was en ik hetzelfde voor haar had gedaan als ze ziek was. Ik nam Anne apart in een hoek, waar Lucy ons niet kon horen.

‘Wat is er gebeurd? Is er iemand op de kamer geweest?’ vroeg ik. Ik ging ervan uit dat ik het zou weten als dat het geval was geweest.

‘Nee, nee,’ verzekerde Anne me. ‘Lucy raakt altijd overstuur als de rebellen komen. Als ze er alleen al over hoort praten krijgt ze een huilbui. Ze…’Anne keek aarzelend naar de punten van haar zwarte schoenen.

Ik wilde me niet met Lucy’s leven bemoeien, maar ik wilde wel begrijpen waarom ze zo van streek was.

Anne haalde diep adem en stak van wal. ‘Sommige dienstmeisjes zijn hier geboren. Mary bijvoorbeeld. Haar ouders wonen nog altijd in het paleis. Ik was een wees en werd aangenomen omdat het hof personeel nodig had.’ Ze streek haar jurk glad, alsof ze het verleden van zich af wilde vegen. ‘Lucy werd aan het paleis verkocht.’

‘Verkocht? Hoe bedoel je? Er zijn hier geen slaven.’

‘Formeel niet, maar dat wil niet zeggen dat het niet gebeurt. Lucy’s familie had geld nodig omdat haar moeder geopereerd moest worden. In ruil voor geld voor de operatie werden ze in dienst genomen door een familie van Drieën. Haar moeder genas niet, waardoor ze nooit meer uit de schulden kwamen. Lucy en haar vader zijn heel lang in dienst van die familie geweest. Ik heb begrepen dat het leven daar zwaar was en dat ze daar min of meer in een schuur woonden.

De zoon kreeg een oogje op Lucy. Ik weet dat het soms niet uitmaakt in welke kaste je geboren bent, maar van kaste Zes naar Drie is een grote stap. Toen zijn moeder ontdekte wat hij voor haar voelde, verkocht ze Lucy en haar vader aan het paleis. Ik herinner me nog dat ze hier aankwam. Ze heeft dagen gehuild. Die twee moeten vreselijk verliefd op elkaar zijn geweest.’

Ik keek naar Lucy. In mijn relatie met Aspen had een van ons de knoop doorgehakt, maar zij had geen keus toen ze de man van wie ze hield verloor.

‘Lucy’s vader werkt in de stallen. Hij is niet handig of sterk, maar wel een harde werker. En Lucy is een dienstmeisje. Het mag voor u misschien raar klinken, maar het is een hele eer om dienstmeisje in het paleis te mogen zijn. Wij zijn de frontlinie. Wij zijn fit, slim en aantrekkelijk genoeg om te worden gezien door de mensen die hier op bezoek komen. We nemen ons werk heel serieus, en terecht. Als je je werk niet goed doet, word je overgeplaatst naar de keuken. Daar ben je de hele dag bezig met je handen en draag je hobbezakken. Of je moet haardhout hakken of de tuin aanharken. Het is een voorrecht om een dienstmeisje te zijn.’

Ik schaamde me voor mijn onwetendheid. Naar mijn idee waren alle bedienden Zessen. Maar binnen hun kaste brachten zij blijkbaar ook weer een rangorde aan in positie en status, waar ik niets van afwist.

‘Twee jaar geleden was er ’s nachts een keer een aanval op het paleis. De rebellen hadden de uniformen van de wachten weten te bemachtigen. Iedereen was in de war. Het was een chaos. Niemand wist meer wie hij moest aanvallen of verdedigen, en mensen glipten door de gaten in de linies… Het was angstaanjagend.’

Ik rilde bij de gedachte. De duisternis, de verwarring, de uitgestrektheid van het paleis. Vergeleken bij wat er deze ochtend was gebeurd, moesten het Zuidelijken zijn geweest.

‘Een van de rebellen kreeg Lucy te pakken.’ Anne sloeg haar ogen even neer en vervolgde toen zacht: ‘Ik betwijfel of er veel vrouwen bij de groepen zijn aangesloten, als je begrijpt wat ik bedoel.’

‘O.’

‘Ik heb het zelf niet gezien, maar Lucy vertelde me dat de man zwart was van het roet en dat hij steeds maar aan haar gezicht bleef likken.’ Anne kromp ineen bij de gedachte.

Mijn maag kwam omhoog en het had niet veel gescheeld of mijn ontbijt was eruit gekomen. Het was weerzinwekkend. Ik kon me heel goed voorstellen dat iemand die zo getekend was als Lucy na een aanval als vandaag een zenuwinstorting kreeg.

‘Hij sleepte haar mee naar een afgezonderde plek. Ze gilde haar longen uit haar lijf, maar niemand hoorde haar in het tumult. Op dat moment kwam er nog een paleiswachter de hoek om, dit keer een echte. Hij richtte en schoot de man een kogel door zijn hoofd. De rebel zakte boven op Lucy in elkaar. Ze zat onder het bloed.’

Ik sloeg mijn hand voor mijn mond. Ik kon me niet voorstellen dat die fijne, kleine Lucy dit allemaal had meegemaakt. Geen wonder dat ze overstuur was.

‘Haar wonden – ze had een paar sneeën – werden behandeld, maar ze is nooit onderzocht door een psycholoog. Sindsdien is ze een beetje neurotisch. Ze probeert het zo goed mogelijk te verbergen. Niet alleen voor zichzelf, maar ook voor haar vader. Hij is trots op zijn dochter omdat ze goed genoeg is om een dienstmeisje te zijn. Ze wil hem niet teleurstellen. Als de rebellen komen, proberen we haar te kalmeren, maar ze is elke keer weer bang dat het slecht met haar zal aflopen. Ze is ervan overtuigd dat ze zal worden ontvoerd en dat ze haar zullen martelen en vermoorden.’ Anne was even stil. ‘Ze doet haar best, Lady America, maar ik vraag me af hoe lang ze dit nog volhoudt.’

Ik knikte en keek weer naar Lucy. Ze had haar ogen gesloten en was in slaap gevallen, ondanks het vroege uur.

Ik bracht de rest van de dag lezend door. Anne en Mary maakten dingen schoon die niet vies waren. We hielden ons stil terwijl Lucy uitrustte.

Ik nam me plechtig voor dat als het aan mij lag, Lucy dit nooit meer zou hoeven meemaken.





14





Zoals ik had voorspeld, veranderden de meisjes die naar huis hadden gewild van gedachten zodra het weer wat rustiger was. We wisten geen van allen wie erom hadden gevraagd, maar een paar meisjes, onder wie Celeste, waren vastbesloten daarachter te komen. Maar voor nu bleven we alle 27 in het paleis.

Volgens de koning stelde de aanslag niet veel voor en hoefde er wat hem betrof weinig aandacht aan te worden besteed. Omdat er die ochtend wel cameraploegen waren gearriveerd, waren er livebeelden uitgezonden op tv. Daar was de koning kennelijk niet over te spreken. Ik begon me af te vragen hoe vaak het gebeurde dat we niets meekregen van zo’n aanslag. Misschien was het paleis helemaal niet zo veilig als ik dacht.

Silvia legde uit dat als de aanslag ernstiger was geweest, we onze ouders hadden mogen bellen om ze te laten weten dat we veilig waren. Nu kregen we te horen dat we een brief mochten sturen.

Ik schreef dat het goed met me ging, dat de aanslag waarschijnlijk erger leek dan hij was geweest en dat de koning ons meteen in veiligheid had gebracht. Verder vertelde ik dat ze zich geen zorgen hoefden te maken en dat ik ze miste. Toen ik klaar was, gaf ik de brief mee aan een dienstmeisje.

De dag na de aanslag bleef het rustig. Ik was van plan geweest om naar de Vrouwenkamer te gaan, om het met de anderen over Maxon te hebben. Maar nu ik had gezien dat Lucy zo van streek was, besloot ik op mijn kamer te blijven.

Ik had geen idee wat mijn drie dienstmeisjes deden als ik er niet was, maar als ik er wel bij was, deden ze kaartspelletjes met me en ving ik zo nu en dan wat roddels op.

Zo kwam ik erachter dat er achter de schermen veel meer mensen aan het werk waren dan ik dacht. Ik had nog lang niet iedereen gezien. Dat er koks en wasvrouwen waren, wist ik, maar er waren ook bedienden die zich alleen maar bezighielden met ramen wassen. Het kostte hun een week om alle ramen te lappen, waarna ze weer van voren af aan moesten beginnen omdat het stof dat over de paleismuren waaide, er alweer een laagje vuil op had afgezet. Ook werkten er ergens aan het hof juweliers, die sieraden maakten voor de familie en hun bezoek, en naaisters en inkopers, die ervoor zorgden dat de leden van de koninklijke familie – en wij – onberispelijk gekleed gingen.

Ik hoorde nog veel meer. Ik wist nu welke paleiswachten ze het leukst vonden en dat het hoofd van de dienstmeisjes een afschuwelijke nieuwe jurk had laten maken voor de feestdagen. Ik kwam ook te weten dat er weddenschappen werden afgesloten op de vraag wie van de geselecteerde meisjes ging winnen en dat ik in de top tien van kanshebbers stond. Een baby van een van de koks was ongeneeslijk ziek, waardoor Anne de tranen in haar ogen kreeg. De moeder was een goede vriendin van haar en het stel had zo lang naar een kind uitgekeken.

Ik luisterde naar hen en mengde me zo nu dan in het gesprek als ik iets zinnigs te zeggen had. Ik kon me niet voorstellen dat het beneden gezelliger was en ik was blij met hun gezelschap. Er hing een kalme, tevreden sfeer in mijn kamer.

Ik had het zelfs zo’n fijne dag gevonden dat ik de dag erop ook op mijn kamer bleef. Deze keer lieten we zowel de deur naar de gang als de balkondeuren openstaan en genoten we van de warme lucht op onze huid. Het leek vooral Lucy goed te doen, en ik vroeg me af hoe vaak zij buiten kwam.

Anne liet vallen dat het eigenlijk niet kon wat wij deden – dat ze met de deuren open met mij zaten te kaarten – maar ze hield meteen weer haar mond en deed vervolgens haar best me te behandelen als de dame die ik geacht werd te zijn.

We zaten net midden in een spelletje toen ik vanuit een ooghoek iemand zag staan. Het was Maxon, die geamuseerd toekeek vanuit de deuropening. Toen onze blikken elkaar kruisten, zag ik dat hij zich afvroeg wat ik in hemelsnaam aan het doen was. Ik stond op en liep glimlachend naar hem toe.

‘O, lieve hemel,’ mompelde Anne toen ze besefte dat de prins in de deuropening stond. Ze veegde de kaarten bij elkaar, gooide ze in een naaimandje en stond op. Mary en Lucy volgden haar voorbeeld.

‘Dames,’ zei Maxon.

‘Uwe Hoogheid,’ zei Anne, en ze maakte een reverence. ‘Het is mij een eer, Majesteit.’

‘Mij ook,’ antwoordde hij met een glimlach.

De dienstmeisjes keken elkaar even gevleid aan. Niemand van ons wist wat hij moest zeggen of doen.

‘We wilden net gaan,’ zei Mary ten slotte.

‘Ja! Dat klopt!’ voegde Lucy eraan toe. ‘We zouden, eh, net…’ Ze keek naar Anne voor steun.

‘Lady America’s jurk afmaken voor vrijdag,’ concludeerde Anne.

‘Inderdaad,’ zei Mary. ‘We hebben nog maar twee dagen.’

Ze liepen met een stijve glimlach op hun gezicht langs hem heen de kamer uit.

‘Ik wil jullie niet van je werk houden,’ zei Maxon. Hij volgde hen met zijn ogen en leek gefascineerd door hun gedrag.

Eenmaal in de gang maakten ze weer een onhandige reverence en liepen toen in een koortsachtig tempo weg. Ze waren de hoek nog niet om of Lucy’s gegiechel galmde door de gang, waarop Anne haar nadrukkelijk tot stilte maande.

‘Wat een stel,’ zei Maxon. Hij liep mijn kamer in en keek om zich heen.

‘Ze houden me bij de les,’ zei ik met een glimlach.

‘Het is duidelijk dat ze je mogen. Dat zie je niet vaak.’ Hij draaide zich naar me om. ‘Ik had niet verwacht dat je kamer er zo uit zou zien.’

Ik stak mijn hand op maar liet hem weer zakken. ‘Hoezo, mijn kamer? Hij is van jou. Ik logeer hier alleen maar.’

Hij trok een gezicht. ‘Hebben ze je niet verteld dat je hem naar eigen inzicht mag inrichten? Een nieuw bed, andere kleur muren.’

Ik haalde mijn schouders op. ‘Een laagje verf zou het nog niet tot mijn kamer maken. Meisjes zoals ik wonen niet in kamers met marmeren vloeren,’ grapte ik.

Maxon glimlachte. ‘Hoe ziet jouw kamer thuis eruit?’

‘Eh, wat kom je eigenlijk doen?’ gooide ik het over een andere boeg.

‘O! Ik had een idee.’

‘Over?’

‘Nou,’ begon hij, en hij liep mijn kamer rond. ‘Omdat mijn omgang met jou anders is dan met de andere meisjes, dacht ik dat we… dat we een andere manier van communiceren moeten verzinnen.’ Hij bleef voor mijn spiegel staan en keek naar de foto’s van mijn familie. ‘Je zusje lijkt als twee druppels water op je,’ zei hij geamuseerd.

Ik liep mijn kamer in. ‘Dat horen we vaker. Hoe bedoel je, een andere manier van communiceren?’

Maxon liep naar de piano in de achterste hoek van de kamer. ‘Omdat je nu een vriendin bent die me wil helpen,’ vervolgde hij met een indringende blik op mij, ‘kunnen we beter niet gebruikmaken van de traditionele briefjes via bedienden of van formele uitnodigingen voor een afspraak. Ik dacht aan een minder plechtige manier van communiceren.’

Hij pakte de bladmuziek van mijn piano. ‘Heb jij dit meegenomen?’

‘Nee, dat lag hier al. Alles wat ik zelf speel, doe ik uit mijn hoofd.’

Hij trok zijn wenkbrauwen op. ‘Knap.’ Hij liep in mijn richting zonder zijn uitleg te vervolgen.

‘Zou je het alsjeblieft bij één onderwerp willen houden in plaats van rond te neuzen?’

Maxon zuchtte. ‘Oké. Ik bedacht dat jij en ik een soort teken moeten hebben waarmee we elkaar kunnen seinen dat we de ander willen spreken. Door onder onze neus te wrijven bijvoorbeeld.’ Maxon wreef met zijn vinger over zijn bovenlip.

‘Zo lijkt het net of je een verstopte neus hebt. Dat ziet er niet zo smakelijk uit.’

Hij leek even uit het veld geslagen. Toen knikte hij. ‘Oké. We zouden een hand door ons haar kunnen halen.’

Ik schudde mijn hoofd. ‘Mijn haar wordt bijna altijd opgestoken met spelden. Daar krijg ik mijn vingers niet doorheen. En hoe moet dat dan als jij je kroon draagt? Dan rolt hij van je hoofd.’

Hij kneep zijn ogen tot spleetjes en stak een priemende vinger naar me uit. ‘Heel goed. Hm.’ In gedachten verzonken liep hij langs me heen en bleef bij het nachttafeltje naast mijn bed staan. ‘We zouden aan ons oor kunnen trekken.’

Ik dacht even na. ‘Dat lijkt me wel iets. Het kan heel onopvallend en je zult het niet snel verwarren met iets anders. Het wordt dus oortrekken.’

Maxon was even met zijn aandacht bij iets anders en draaide zich toen weer naar me om. ‘Ik ben blij dat je het met me eens bent. Dus als je me wilt spreken, hoef je alleen maar even aan je oor te trekken, en dan kom ik zo snel mogelijk naar je toe. Dat zal dan meestal na het eten zijn,’ concludeerde hij schouderophalend.

Voordat ik kon vragen wat ik moest doen als hij míj wilde spreken, kwam hij met mijn jampotje in zijn hand naar me toe gelopen. ‘Wat is dit in hemelsnaam?’

Ik zuchtte. ‘Dat kan ik helaas niet uitleggen.’



De vrijdag brak aan, de dag waarop we ons debuut bij het IRT-nieuws zouden maken. Onze aanwezigheid was verplicht, maar gelukkig hoefden we er deze week alleen maar bij te zitten. Gezien het tijdsverschil begon het programma om vijf uur, dan moesten we een uurtje zitten, en daarna konden we gaan eten.

Anne, Mary en Lucy kleedden me met extra zorg. De avondjapon die ik aan kreeg, was diepblauw, bijna paars. Tot mijn heupen sloot hij aan, en vanaf daar viel hij in satijnzachte golven in een sleep omlaag. Ik kon niet geloven dat ik zoiets moois mocht aanraken. Knoopje na knoopje maakten mijn dienstmeisjes dicht op mijn rug. Ze staken met parels bezette spelden in mijn haar en deden parelknopjes in mijn oren. Daarna kreeg ik nog een ketting om mijn hals, gemaakt van draad zo dun dat de parels op mijn huid leken te zweven, en ik was klaar.

Toen ik in de spiegel keek, zag ik er nog steeds uit als mezelf. Het was de mooiste versie van mezelf die ik tot nog toe had gezien, maar ik herkende het gezicht dat ik zag. Al vanaf het moment dat mijn naam was getrokken, was ik bang dat ze me zouden veranderen in iets onherkenbaars, met dikke lagen make-up op mijn gezicht en zo behangen met sieraden dat het me weken zou kosten om mezelf uit te graven. Tot nog toe was ik nog steeds America.

Ik zou mezelf niet zijn als het zweet me niet uitbrak toen ik de trap af liep naar de studio waar het IRT-nieuws werd opgenomen. Ze hadden gezegd dat we tien minuten voor de uitzending aanwezig moesten zijn. Voor mij betekende tien minuten een kwartier, voor iemand als Celeste eerder drie minuten. We kwamen dus niet allemaal tegelijk binnen.

Het wemelde er van de mensen die bezig waren de laatste hand aan de set te leggen. Er stond nu een tribune met zitplaatsen voor de Geselecteerden. De raadsleden, die ik herkende doordat ik al jaren naar het nieuws keek, zaten hun tekst te lezen en schoven met hun das. De Geselecteerden bekeken zichzelf in spiegels en sjorden aan hun extravagante jurken. Het was een drukte van belang.

Toen ik me omdraaide, kreeg ik heel even iets van Maxons leven mee. Zijn moeder, de mooie koningin Amberly, duwde een paar ontsnapte haren op hun plek. Maxon trok zijn jasje recht en zei iets tegen haar. Ze knikte geruststellend; hij glimlachte. Als Silvia me niet in al haar glorie was komen ophalen, was ik wel iets langer blijven kijken.

‘Ga maar naar de tribune, Lady America,’ zei ze. ‘Je kunt gaan zitten waar je wilt. Het is maar dat je het weet, maar de meeste meisjes hebben de eerste rij voor zichzelf gereserveerd.’ Ze keek erbij alsof dat slecht nieuws was en ze medelijden met me had.

‘Prima.’ Opgewekt liep ik naar een plek op de achterste rij.

Ik vond het maar niets dat ik in zo’n strakke jurk en op zulke hakken het trapje op moest lopen. (Waren die schoenen nou echt nodig? Niemand zou toch mijn voeten zien.) Maar het lukte me. Toen ik Marlee zag binnenkomen, glimlachte en zwaaide ze. Meteen kwam ze naast me zitten. Het betekende veel voor me dat ze liever naast mij wilde zitten dan op de tweede rij. Ze was loyaal, een goede eigenschap voor een koningin.

Haar jurk was helder geel. Met haar blonde haar en een gebronsde huid van de zon zag ze eruit alsof ze licht uitstraalde.

‘Wat een mooie jurk, Marlee. Je ziet er geweldig uit.’

‘Dank je wel.’ Ze bloosde licht. ‘Ik dacht dat hij misschien een beetje té zou zijn.’

‘Helemaal niet. Eerlijk waar, hij staat je perfect.’

‘Ik wilde je spreken, maar kon je nergens vinden. Kunnen we morgen misschien even met elkaar praten?’ fluisterde ze.

‘Natuurlijk. In de Vrouwenkamer, hè? Dan is het zaterdag,’ zei ik al net zo zacht.

‘Prima,’ antwoordde ze opgetogen.

Amy, die recht voor ons zat, draaide zich om. ‘Ik heb het gevoel dat de spelden uit mijn haar glijden. Kunnen jullie even kijken?’

Zonder iets te zeggen stak Marlee haar vingers in Amy’s krullen om te controleren of er spelden loszaten. ‘Voelt dat beter?’

Amy slaakte een zucht. ‘Ja. Bedankt.’

‘Zit er lippenstift op mijn tanden, America?’ vroeg Zoë. Ik draaide me naar links en zag haar met een maniakale grijns op haar gezicht naar me kijken, zodat ik haar tanden kon inspecteren.

‘Nee hoor, niets te zien.’ Vanuit een ooghoek zag ik Marlee bevestigend knikken.

‘Bedankt. Hoe lukt het hem toch zo kalm te blijven?’ Zoë wees naar Maxon, die met iemand van de opnameploeg stond te praten. Daarop boog ze zich voorover en begon met haar hoofd tussen haar benen beheerst adem te halen.

Met grote ogen keken Marlee en ik elkaar aan. We probeerden niet te lachen. Als we naar Zoë bleven kijken was dat moeilijk, dus keken we de kamer rond en kletsten over wat de anderen aanhadden. Verschillende meiden droegen verleidelijk rood en levendig groen, maar niemand anders was in het blauw. Olivia had zelfs een oranje jurk aan. Ik moet toegeven dat ik niet veel van mode wist, maar Marlee en ik waren het erover eens dat iemand daar wat van had moeten zeggen. Door dat oranje kreeg haar huid iets groenigs.

Twee minuten voordat de camera’s gingen draaien, kwamen we erachter dat het niet door de jurk kwam dat Olivia groen zag. Ze braakte luidruchtig in de dichtstbijzijnde vuilnisbak en zakte op de grond in elkaar. Silvia kwam binnenstormen, en met een hoop ophef werd Olivia’s bezwete gezicht drooggedept en een stoel voor haar gezocht. Ze kreeg een plek op de achterste rij, met een bakje bij haar voeten voor het geval dat.

Bariel zat op de stoel voor haar. Ik zat te ver van hen vandaan om te kunnen horen wat ze het arme wicht toefluisterde, maar het leek of Bariel bereid was Olivia iets aan te doen als ze het waagde in haar buurt nog eens te braken.

Maxon had vast iets van de opschudding meegekregen, dus keek ik zijn kant op om te zien of hij reageerde. Maar hij keek niet naar de commotie, hij keek naar mij. Snel – zo snel dat anderen zouden denken dat hij jeuk had en zich even krabde – trok Maxon aan zijn oor. Ik deed hetzelfde, en daarna keken we allebei een andere kant op.

Vanavond, na het eten, zou Maxon naar mijn kamer komen. Ik kon niet wachten.

Plotseling klonk het volkslied en zag ik op schermpjes verspreid door de kamer het nationale embleem van ons land. Snel schoof ik meer rechtop. Het enige waaraan ik kon denken was dat mijn familie me vanavond zou zien, en ik wilde dat ze trots op me waren.

King Clarkson stond op het podium te praten over de korte, onsuccesvolle aanval op het paleis. Ik zou die niet meteen onsuccesvol hebben genoemd, want het was de rebellen gelukt om bijna iedereen de stuipen op het lijf te jagen. De ene mededeling volgde op de andere en ik probeerde alles wat er gezegd werd tot me door te laten dringen, maar dat was moeilijk. Gewoonlijk bekeek ik dit soort uitzendingen, voorzien van commentaar door de familie, met een bak popcorn vanaf onze comfortabele bank.

In veel van de mededelingen werd een verband gelegd met de rebellen, en van bepaalde zaken kregen zij de schuld. De aanleg van wegen in Sumner liep achter op schema vanwege de rebellen. In Atlin was gebrek aan agenten, want plaatselijke politiemensen waren naar St.-George gestuurd om te helpen bij de door rebellen veroorzaakte onlusten. Ik had geen idee of dat allemaal waar was. Na alles wat ik toen ik opgroeide gezien en gehoord had over de rebellen en wat ik sinds mijn komst naar het paleis over hen aan de weet was gekomen, begon ik me af te vragen hoeveel we eigenlijk van hen wisten. Misschien begreep ik iets verkeerd, maar volgens mij konden ze niet van alles wat verkeerd ging in Illea de schuld krijgen.

En toen, alsof hij uit het niets opdook, kwam Gavril het podium op lopen. ‘Goedenavond allemaal. Ik heb vanavond een bijzondere mededeling. De Selectie is nu een week bezig en acht dames zijn al naar huis gestuurd. Er zijn nog 27 mooie vrouwen over uit wie prins Maxon een keuze kan maken. Komende week zal hoe dan ook het grootste gedeelte van het nieuws besteed worden aan een nadere kennismaking met deze bijzondere jongedames.’

Ik voelde zweetdruppeltjes op mijn slapen. Hier zitten en er leuk uitzien kon ik wel. Maar vragen beantwoorden? Ik wist dat ik dit spelletje niet zou winnen en daar ging het ook niet om, maar voor geen goud wilde ik een modderfiguur slaan voor de ogen van het hele land.

‘Laten we, voordat we naar de dames gaan, eerst even praten met de man om wie het allemaal draait. Hoe is het nu met u, prins Maxon?’ informeerde Gavril terwijl hij het podium overstak.

Maxon zat in de val. Hij was niet voorbereid en had ook geen microfoon. Vlak voordat Gavril hem zijn microfoon onder zijn neus duwde, kon ik Maxon een knipoog geven. Dat deed het ’m. Er verscheen een glimlach op zijn gezicht. ‘Het gaat heel goed met me, Gavril. Dank je wel.’

‘Geniet u tot nu toe van uw gezelschap?’

‘Nou en of! Het is heel fijn om deze dames te leren kennen.’

‘En zijn ze allemaal zo lief en aardig als ze lijken?’ vroeg Gavril.

Voordat Maxon antwoordde, moest ik al glimlachen om het antwoord, omdat ik wist dat hij ja zou zeggen, tenminste… zoiets.

‘Hm…’ Maxon keek langs Gavril heen naar mij. ‘Bijna.’

‘Bijna?’ vroeg Gavril verbaasd. Hij draaide zich naar ons om. ‘Is iemand van jullie stout geweest?’

Gelukkig begonnen alle meisjes te giechelen, en dus deed ik mee. De smiecht!

‘Wat hebben ze dan voor ondeugends gedaan?’ vroeg Gavril aan Maxon.

‘Dat zal ik je vertellen.’ Maxon sloeg zijn benen over elkaar en leunde ontspannen achterover in zijn stoel. Zo losjes had ik hem nog nooit gezien. Hij zat me te plagen, en dat beviel me wel. Ik zou willen dat hij die kant van zichzelf vaker liet zien. ‘Een van de dames durfde tijdens onze eerste ontmoeting haar stem tegen me te verheffen. Wat zeg ik, ik kreeg een stevige uitbrander.’

Achter Maxon zag ik de koning en de koningin een blik uitwisselen. Kennelijk hoorden ze dit verhaal ook voor het eerst. Naast me keken de meisjes elkaar beduusd aan. Ik begreep het niet totdat Marlee naast me iets zei.

‘Ik kan me niet herinneren dat er iemand tegen hem heeft geschreeuwd in de Grote Zaal. Jij?’

Maxon was vergeten dat onze eerste ontmoeting geheim moest blijven. ‘Ik denk dat hij het verhaal een beetje wil opleuken. Ik heb hem hard aangepakt. Volgens mij gaat het over mij.’

‘Een uitbrander, zegt u? Waarvoor?’ vervolgde Gavril.

‘Ik weet het eerlijk gezegd niet zeker,’ antwoordde Maxon. ‘Ik denk eerder dat het een heimwee-aanval was. Vandaar dat ik het haar natuurlijk heb vergeven.’ Maxon leek nu volledig op zijn gemak en praatte met Gavril alsof er verder niemand in de zaal was. Ik nam me voor hem straks te zeggen dat hij dat heel goed deed.

‘Dus ze is nog altijd onder ons?’ Er verscheen een brede grijns op Gavrils gezicht en hij keek even naar de groep meisjes. Toen wendde hij zich weer tot de prins.

‘Jazeker. Ze zit er nog bij,’ zei Maxon zonder zijn ogen van Gavrils gezicht af te wenden. ‘En wat mij betreft blijft ze hier nog een hele tijd.’





15





Het diner viel tegen. Volgende week zou ik mijn dienstmeisjes moeten opdragen wat ruimte in mijn jurk over te laten zodat ik nog zou kunnen eten.

Toen ik mijn kamer binnenkwam, stonden Anne, Mary en Lucy klaar om me uit mijn japon te helpen, maar ik liet hun weten dat ik hem nog even aan moest houden. Anne begreep als eerste dat Maxon op bezoek kwam, omdat ik me anders altijd zo snel mogelijk van mijn knellende kleren wilde ontdoen.

‘Wilt u dat we vanavond langer blijven? Dat is geen probleem, hoor,’ zei Mary net iets te hoopvol.

Na Maxons rampzalige bezoek eerder die week leek het me beter hen zo snel mogelijk weg te sturen. Bovendien vond ik het vervelend als ze om me heen draaiden terwijl ik op hem wachtte. ‘Nee, dat hoeft niet, hoor. Als ik straks mijn jurk niet uit krijg, dan bel ik wel.’

Met tegenzin schuifelden ze achterwaarts de deur uit. Ik had geen idee wanneer Maxon zou komen en wilde niet aan een boek beginnen of achter de piano gaan zitten om vervolgens meteen weer te moeten stoppen. Ik besloot zo lang op bed te gaan liggen en liet mijn gedachten de vrije loop. Ik dacht aan Marlee en aan hoe aardig ze tegen me was. Op een paar kleine dingen na wist ik eigenlijk niets van haar, besefte ik. Toch vertrouwde ik erop dat haar gedrag tegenover mij niet gespeeld was. Dat gold niet voor een paar van de andere meisjes, die zich veel te gemaakt gedroegen. Zou Maxon het verschil merken?

Maxon leek aan de ene kant veel ervaring met vrouwen te hebben, maar aan de andere kant juist ook heel weinig. Hij was hoffelijk, maar als een meisje te dichtbij kwam, werd hij onhandig. Alsof hij wel wist hoe hij met een dame moest omgaan, maar niet met een meisje met wie hij een afspraakje had.

Wat een verschil met Aspen.

Aspen.

De herinnering aan zijn gezicht was zo levendig dat het pijn deed. In Carolina ging de avondklok nu bijna in. Als het hem was gelukt om een baantje te bemachtigen, was hij nu nog aan het werk. Of misschien was hij uit met Brenna, of met wie hij ook omging sinds we uit elkaar waren. Enerzijds wilde ik het weten, anderzijds kromp ik ineen bij de gedachte.

Ik keek naar mijn jampotje en pakte het op. Ik voelde het muntje rond glijden, zo alleen.

‘Ik ook,’ fluisterde ik. ‘Ik ook.’

Was het dom van mij om de cent te bewaren? Alle andere dingen had ik teruggegeven, dus waarom wilde ik dit muntje houden? Was dit alles wat er overbleef? Een muntje in een jampot. Op een dag zou ik de cent aan mijn dochter laten zien en haar vertellen over mijn eerste vriendje, dat ik voor iedereen geheim had moeten houden.

Veel tijd om bij mijn herinneringen stil te staan had ik niet, want op dat moment klonk Maxons ferme klop op de deur. Ik vloog ernaartoe en trok hem met een ruk open.

Maxon keek me verrast aan. ‘Waar zijn je dienstmeisjes?’ vroeg hij terwijl hij mijn kamer rondkeek.

‘Weg. Ik stuur ze weg als ik terugkom van het diner.’

‘Elke dag?’

‘Ja, natuurlijk. Ik kan me echt zelf wel uitkleden, hoor.’

Maxon trok een wenkbrauw op en glimlachte.

Ik bloosde. Zo had ik het niet bedoeld.

‘Trek iets warms aan. Het is fris buiten.’

We liepen de gang door. Ik was er met mijn hoofd nog niet helemaal bij en wist inmiddels dat Maxon niet makkelijk een gesprek begon. Toch voelde ik me zo vertrouwd met hem dat ik hem bijna zonder erbij na te denken een arm had gegeven.

‘Als je ’s avonds per se geen dienstmeisjes in je kamer wilt, zal ik een schildwacht buiten je deur moeten zetten,’ zei hij.

‘Nee! Ik heb geen oppas nodig.’

Hij grinnikte. ‘Hij staat voor je deur, dus daar merk je niets van.’

‘Jawel, hoor,’ jammerde ik. ‘Ik zou zijn aanwezigheid voelen.’

Maxon zuchtte quasivermoeid. Ik werd zo in beslag genomen door ons gesprek dat ik het gefluister pas opmerkte toen ze vlak bij ons waren en Celeste, Emmica en Tiny langs ons heen naar hun kamers liepen.

‘Dames,’ zei Maxon, en hij knikte kort.

Hoe had ik zo onnozel kunnen zijn te denken dat niemand ons samen zou zien? Ik voelde dat ik bloosde, ook al wist ik niet waarom.

De meisjes maakten alle drie een reverence en liepen verder. Terwijl we naar de trap liepen, keek ik ze over mijn schouder na. Emmica en Tiny hadden een nieuwsgierige blik in hun ogen. Ik wist dat ze het onmiddellijk zouden doorvertellen en dat ik morgenvroeg bij het ontbijt meteen aan de tand zou worden gevoeld. Celeste keek me vernietigend aan. Het was duidelijk dat ze zich persoonlijk benadeeld door mij voelde.

Ik keek weer voor me en zei het eerste wat in me opkwam.

‘Ik heb je toch voorspeld dat de meisjes die zo bang waren tijdens de aanval zouden blijven.’ Ik wist niet precies wie er wilden vertrekken, maar het gerucht ging dat Tiny een van hen was. Ze was flauwgevallen. Iemand had gezegd dat Bariel weg wilde, maar ik wist dat dat gelogen was. Die zou je de kroon nog uit haar stijve, dode vingers moeten rukken.

‘Dat was een hele opluchting.’ Hij klonk oprecht.

Die reactie had ik niet verwacht, en het duurde even voordat ik wist hoe ik moest reageren. Ik was met mijn aandacht bij de treden, omdat ik het lastig vond om arm in arm met iemand de trap af te dalen. De hakken maakten het er niet makkelijker op, maar als ik viel zou ik in elk geval worden opgevangen.

‘Misschien was het ergens wel makkelijker geweest voor je,’ zei ik toen we de parterre bereikten en ik weer met beide benen op de grond stond. ‘Het lijkt me heel lastig om uit zo veel meisjes eentje te moeten kiezen. Is het dan niet handig als de omstandigheden je een handje helpen?’

Maxon haalde zijn schouders op. ‘Dat zou je denken, maar geloof me, zo voelt het niet.’ Hij maakte een verdrietige indruk. ‘Goedenavond, heren,’ begroette hij de schildwachten. Die openden meteen de deuren voor ons. Misschien moest ik Maxon toch vragen hun te zeggen dat ze mij naar buiten moesten laten als ik dat wilde. Het zou heerlijk zijn om even aan alles te kunnen ontsnappen.

‘Ik begrijp het niet,’ zei ik. Hij leidde me naar een bankje, ons bankje, en liet me met mijn gezicht naar de lichten van het paleis zitten. Zelf ging hij met zijn rug naar het licht zitten, zodat we zo’n beetje tegenover elkaar zaten. Dat praatte makkelijker.

Hij leek te twijfelen of hij zijn gedachten zou delen, maar ademde toen diep in en stak van wal. ‘Misschien vleide ik me met de gedachte dat ik het waard ben om risico’s voor te lopen. Niet dat ik iemand in gevaar wil brengen, hoor!’ verduidelijkte hij. ‘Zo bedoel ik het niet. Het is alleen… Ik weet het niet. Zien jullie dan niet wat ik allemaal moet opgeven?’

‘Eh, nee. Jij hebt je familie om je heen die je raad kan geven als je daar behoefte aan hebt, terwijl wij ons de hele dag aan jouw dagindeling moeten aanpassen. Voor jou verandert er niets, maar ons leven is van de ene op de andere dag compleet veranderd. Wat geef jij dan eigenlijk op?’

Maxon keek me gechoqueerd aan. ‘America, ik heb mijn familie wel hier, maar stel je eens voor hoe vernederend het is dat je ouders toekijken bij je eerste date. En niet alleen je ouders. Het hele land kijkt mee! Bovendien is het een abnormale manier van daten. En is het zo vreemd dat jullie je aan mijn dagindeling moeten aanpassen? Als ik niet bij jullie ben, ben ik verantwoordelijk voor militaire operaties, wetgeving, financiën… en dat tegenwoordig helemaal alleen. Mijn vader kijkt toe en ziet me stuntelen omdat ik nog lang niet zo veel ervaring heb als hij. Zodra ik dingen anders doe dan hij, wat onvermijdelijk is, neemt hij het van mij over om mijn fouten te herstellen. Ondertussen worden mijn gedachten voortdurend afgeleid door jullie, want hoe spannend ik dit ook vind, het is ook best eng.’

Hij gebaarde druk met zijn handen en haalde ze door zijn haar, vaker dan ik van hem gewend was.

‘En jij denkt dat mijn leven niet is veranderd?’ vervolgde hij. ‘Hoe groot acht je de kans dat ik een zielsverwant vind in de groep vrouwen die er nog over is? Als ik geluk heb vind ik iemand die het de rest van mijn leven met me volhoudt. Maar stel dat ik haar al heb weggestuurd omdat ik hoopte op een vonk die ik niet voelde? Stel dat ze me verlaat bij de eerste de beste tegenslag? Wat gebeurt er als ik niemand vind? Wat moet ik dan, America?’

Hij was opgewonden en bezield aan zijn betoog begonnen, maar nu waren zijn vragen niet langer retorisch. Hij wilde weten wat hij moest doen als er tussen al die meisjes niemand was van wie hij kon houden. Maar dat leek niet eens zijn grootste zorg. Hij was bezorgder dat niemand van hem zou houden.

‘Ik denk dat je je zielsverwant hier zult vinden, Maxon. Dat meen ik.’

‘Heus?’ Ik hoorde de hoop in zijn stem.

‘Absoluut.’ Ik legde een hand op zijn schouder. Alleen al de aanraking leek hem te troosten. Hoe vaak zouden mensen hem gewoon even aanraken? ‘Als je leven zo op zijn kop staat als jij beweert, dan moet ze hier ergens rondlopen. Uit ervaring weet ik dat ware liefde geen liefde op het eerste gezicht hoeft te zijn.’ Ik glimlachte flauwtjes.

Mijn woorden leken hem goed te doen, en mezelf ook. Ik geloofde erin. Als ik de ware zelf niet kon krijgen, kon ik maar beter Maxon helpen de liefde van zijn leven te vinden.

‘Ik hoop dat het tussen Marlee en jou klikt. Ze is ontzettend lief.’

Maxons gezicht vertrok in een grimas. ‘Dat denk ik ook.’

‘Wat is er? Is er iets mis met lief?’

‘Nee, nee. Lief is goed.’ Hij weidde niet verder uit. ‘Wat zoek je toch?’ vroeg hij plotseling.

‘Hoe bedoel je?’

‘Je kijkt de hele tijd rond. Je luistert wel, maar het lijkt of je iets zoekt.’

Hij had gelijk, besefte ik. Tijdens zijn relaas had ik de tuin, de ramen en zelfs de torens op de muren in de gaten gehouden. Ik was bezig paranoïde te worden.

‘Mensen… camera’s…’ Hoofdschuddend staarde ik in de duisternis.

‘Er is hier niemand. Alleen de schildwacht bij de deur.’ Maxon wees naar de eenzame figuur in het licht van het paleis.

Hij had gelijk, niemand was ons naar buiten gevolgd en de ramen waren weliswaar verlicht maar leeg. Dat was me al opgevallen, maar het stelde me gerust dat hij het nog eens bevestigde. Ik voelde me geleidelijk aan ontspannen.

‘Je houdt er niet van dat mensen je in de gaten houden, hè?’ vroeg hij.

‘Niet echt, nee. Ik sta liever niet in de belangstelling. Daar ben ik aan gewend, snap je?’ Ik ontweek zijn blik en volgde het patroon in de kaarsrechte tegel onder mijn voeten.

‘Daar zul je aan moeten wennen. Als je uit het paleis vertrekt, zijn er de rest van je leven ogen op je gericht. Mijn moeder spreekt nog wel eens iemand met wie ze in de Selectie heeft gezeten. Het zijn nu vooraanstaande vrouwen. Nog altijd.’

‘Ook dat nog,’ bromde ik. ‘Nog iets waar ik niet op zit te wachten als ik naar huis ga.’

Maxon trok een verontschuldigend gezicht, maar ik kon hem niet aankijken. Ik besefte eens te meer wat deze stomme wedstrijd me kostte en dat ik nooit meer een normaal leven zou kunnen leiden. Het was niet eerlijk…

Ik riep mezelf tot de orde. Ik mocht mijn onvrede niet op Maxon afreageren. Al was het op een andere manier, hij was evengoed slachtoffer van de Selectie als de rest van ons. Ik zuchtte en keek hem weer aan.

Er gleed een vastberaden uitdrukking over zijn gezicht. ‘America, mag ik je iets persoonlijks vragen?’

‘Dat ligt eraan,’ zei ik, om een slag om de arm te houden.

‘Ik, eh… Ik merk dat het je hier eigenlijk niet bevalt. Je hebt een hekel aan de regels, de wedstrijd, de aandacht, de kleren en het… Oké, je houdt van het lekkere eten.’ Hij glimlachte. Ik glimlachte terug. ‘Je mist je thuis, je familie… en ik vermoed nog andere mensen. Je bent een open boek.’

‘Ja ja.’ Ik sloeg mijn ogen ten hemel. ‘Dat weet ik ook wel.’

‘Je hebt heimwee naar huis en je voelt je ellendig, en toch blijf je liever hier. Waarom?’

Ik voelde een brok in mijn keel en kuchte. ‘Ik voel me niet ellendig… en je weet waarom ik wil blijven.’

‘Oké, soms lijk je het hier naar je zin te hebben. Ik zie je glimlachen als je met bepaalde meisjes praat, en ook tijdens het eten lijk je tevreden. Maar soms kun je er ook ineens heel verdrietig uitzien. Kun je me vertellen waarom?’

‘Ach, het zo veelste verkeerd afgelopen liefdesverhaal. Niets bijzonders, geloof me.’ Dring alsjeblieft niet aan, want dan ga ik huilen, dacht ik erachteraan.

‘Dat vind jij misschien, maar ik wil graag een ander echt liefdesverhaal horen dan dat van mijn ouders… Een verhaal van buiten deze muren, zonder alle regels waaraan we ons hier moeten houden. Toe, alsjeblieft?’

Ik had het geheim zo lang met me meegedragen dat ik niet wist hoe ik het onder woorden moest brengen. Bovendien deed het pijn om aan Aspen te denken. Kon ik zijn naam hardop uitspreken? Ik haalde diep adem. Maxon was nu mijn vriend. Hij deed zo zijn best om aardig voor me te zijn. En hij was zo eerlijk tegen me geweest…

‘In de wereld daarbuiten…’ Ik wees over de uitgestrekte paleismuren. ‘… zorgen de kasten voor elkaar. Soms tenminste. Mijn vader heeft bijvoorbeeld drie families die op zijn minst één schilderij per jaar van hem kopen en ik word met Kerstmis altijd door dezelfde mensen gevraagd om bij hen thuis te komen zingen. Dat zijn onze vaste klanten, snap je? Nou… wij zijn eigenlijk een soort klant van zijn familie. Zij zijn Zessen. Wanneer wij ons kunnen veroorloven om hulp in te huren bij het schoonmaken of de administratie, dan bellen we zijn moeder. Hem ken ik van kinds af aan, maar hij is ouder dan ik, meer de leeftijd van mijn broer. Ze deden altijd ruwe spelletjes met elkaar, dus meed ik ze.

Mijn oudere broer, Kota, is kunstenaar, net als mijn vader. Een paar jaar geleden verkocht hij een metalen kunstwerk, waar hij jaren aan had gewerkt, voor heel veel geld. Misschien heb je van hem gehoord.’

Maxon mompelde de woorden “Kota Singer”. Seconden gingen voorbij, tot ik het kwartje zag vallen.

Ik veegde een haarlok van mijn schouder en zette mezelf schrap. ‘We waren heel blij voor Kota. Hij had zo zijn best gedaan op dat beeld. En wij hadden het geld op dat moment hard nodig. Eindelijk zouden we genoeg te eten hebben! Maar Kota hield het grootste deel van het bedrag voor zichzelf. Door dat beeld maakte hij een bliksemcarrière en ontstond er een enorme vraag naar zijn werk. Nu heeft hij een ellenlange wachtlijst en rekent hij torenhoge prijzen, gewoon omdat hij weet dat het toch wel wordt gekocht. Ik denk dat hij een beetje verslaafd is geraakt aan de roem. Vijven krijgen zelden dat soort aandacht.’

Op dat moment ontmoetten onze ogen elkaar. Ik dacht aan zijn opmerking dat ook ik aan die aandacht zou moeten wennen, of ik nu wilde of niet.

‘Hoe dan ook, toen de opdrachten bleven binnenstromen, besloot Kota afstand te nemen van ons. Mijn oudste zus was net getrouwd, dus haar inkomen moesten we ook al missen. Toen Kota echt geld begon te verdienen, pakte hij zijn biezen en liet ons aan ons lot over.’ Ik legde mijn handen op Maxons borstkas om mijn verhaal kracht bij te zetten. ‘Dat doe je niet. Je laat je familie niet in de steek. Je moet bij elkaar blijven… dat is de enige manier om te overleven.’

Maxons ogen stonden begripvol. ‘Je bedoelt dat hij het allemaal voor zichzelf hield en zijn weg omhoog probeerde te kopen?’

Ik knikte. ‘Hij is vastbesloten een Twee te worden. Als hij genoegen had genomen met de positie van een Drie of een Vier, had hij die titel kunnen kopen en ons kunnen helpen, maar hij is geobsedeerd. Het slaat nergens op. Hij heeft alles wat hij nodig heeft, maar hij wil per se die titel. Hij zal niet stoppen voor hij een Twee is.’

Maxon schudde zijn hoofd. ‘Dat kan een heel leven duren.’

‘Zolang hij maar kan sterven met een Twee op zijn grafsteen maakt het hem niet uit, geloof ik.’

‘Ik neem aan dat jullie geen contact meer hebben?’

Ik zuchtte. ‘Op dit moment niet. In het begin dacht ik dat ik iets verkeerd had begrepen. Ik dacht dat Kota uit huis ging om onafhankelijk te zijn, niet om afstand te nemen. Eerst stond ik aan zijn kant. Dus toen hij zijn appartement en studio ging inrichten, hielp ik hem. Hij deed een beroep op de familie van Zessen waar ik het al eerder over had. Hun oudste zoon had op dat moment geen werk en wilde graag helpen, dus die hielp hem een paar dagen met de inrichting.’

Herinneringen kwamen bovendrijven en ik was even stil.

‘Ik was bezig dozen uit te pakken… toen hij binnenkwam. We keken elkaar in de ogen en ineens vond ik hem niet meer zo oud en ruig. Het was een tijd geleden dat we elkaar hadden gezien, begrijp je? We waren geen kinderen meer.

De hele dag raakten we elkaar steeds per ongeluk aan als we spullen aan het verplaatsen waren. Hij keek naar me of glimlachte even, en voor het eerst voelde ik dat ik leefde. Ik was gewoon… gek op hem.’

Eindelijk brak mijn stem. Er rolden een paar tranen over mijn wangen die ik te lang had moeten inhouden.

‘We woonden vlak bij elkaar, dus overdag begon ik wandelingen te maken in de hoop hem tegen te komen. Wanneer zijn moeder langskwam om bij ons schoon te maken, kwam hij soms mee. Dan keken we elkaar alleen maar aan… meer konden we niet doen.’ Ik snikte zacht. ‘Hij is een Zes en ik ben een Vijf en er zijn wetten… En mijn moeder zou woest worden als ze erachter kwam. Niemand mocht het weten.’

Ik wapperde nerveus met mijn handen de spanning van het geheimhouden kwam er in één keer uit.

‘Al snel zaten er briefjes op mijn raam geplakt waarop stond dat ik mooi was of dat ik zong als een engel. Ik wist dat ze van hem waren. De avond van mijn vijftiende verjaardag gaf mijn moeder een feest. Zijn hele familie was uitgenodigd. Hij nam me apart en gaf me een verjaardagskaart die ik moest lezen als ik alleen was. Toen ik er eindelijk aan toekwam, stond er geen naam in of zelfs maar een “gefeliciteerd”. Er stond alleen “Boomhut. Middernacht”.’

Maxon zette grote ogen op. ‘Middernacht? Maar…’

‘Je moest eens weten hoe vaak ik de avondklok heb overtreden.’

‘Je had wel in de gevangenis kunnen belanden, America,’ zei hij verbouwereerd, en hij schudde zijn hoofd.

Ik haalde mijn schouders op. ‘Toen leek dat onbelangrijk. Die eerste keer had ik het gevoel dat ik zweefde. Ik kende zijn handschrift van de briefjes en was blij dat hij zo slim was geweest het geheim te houden. En nu bedacht hij een manier voor ons om samen te kunnen zijn. Ik kon niet geloven dat hij mij voor zich alleen wilde.

Die avond bleef ik op mijn kamer en tuurde naar de boomhut in onze achtertuin. Rond middernacht zag ik iemand omhoogklimmen. Ik herinner me dat ik zelfs nog een keer mijn tanden ben gaan poetsen, voor het geval dat. Ik sloop de achterdeur uit en klom in de boom. En daar was hij. Ik kon… ik kon mijn ogen niet geloven.

Hoe we erop kwamen weet ik niet meer, maar al snel biechtten we op wat we voor elkaar voelden. We zaten te grijnzen van geluk dat het wederzijds was. Het schenden van de avondklok, de leugens tegen mijn ouders, ik kon me er niet druk om maken. En het maakte me niet uit dat ik een Vijf was en hij een Zes. Ik maakte me geen zorgen over de toekomst. Het belangrijkste was dat hij van me hield… En dat deed hij, Maxon, dat deed hij…’

De tranen biggelden nu over mijn wangen. Ik drukte mijn armen tegen mijn borst en miste Aspen meer dan ooit. Door het hardop te zeggen werd het gemis werkelijkheid. Er zat niets anders op dan mijn verhaal af te maken.

‘Twee jaar lang spraken we af in het geheim. We waren gelukkig, maar hij was altijd bezorgd over ons stiekeme gedoe en vond dat hij me niet kon geven wat ik verdiende. Toen we de brief over de Selectie kregen, wilde hij per se dat ik me zou opgeven.’

Maxons mond viel open van verbazing.

‘Ik weet het. Het was zo stom. Maar hij zou het zichzelf altijd verweten hebben als ik het niet had geprobeerd. En eerlijk gezegd had ik nooit verwacht dat ik gekozen zou worden. Want waarom ik?’ Ik hief mijn handen en liet ze vallen. Het verbaasde me nog altijd dat het zo was gelopen.

‘Van zijn moeder hoorde ik dat hij aan het sparen was om met een geheimzinnig meisje te trouwen. Ik was zo blij! Om hem een aanzoek te ontfutselen, kookte ik een verrassingsdiner voor hem. Ik was er helemaal klaar voor.

Maar toen hij zag hoeveel geld ik aan het eten had uitgegeven, raakte hij overstuur. Hij is heel trots, weet je. Hij wilde mij verwennen, niet andersom, en hij zag in dat hij dat nooit zou kunnen waarmaken. Daarom maakte hij het uit…

Een week later werd ik gekozen om mee te doen aan de Selectie.’

Maxon mompelde iets onverstaanbaars.

‘De laatste keer dat ik hem zag, was bij mijn afscheid,’ zei ik met gebroken stem. ‘Hij was met een ander meisje.’

‘Wát?’ riep Maxon uit.

Ik verborg mijn gezicht in mijn handen. ‘Weet je wat me het meest dwarszit? Het idee dat hij de meisjes die achter hem aanzitten, niet meer hoeft af te wijzen. Misschien is hij wel met het meisje met wie ik hem bij mijn afscheid zag. Dat weet ik dus niet, en ik kan er niets aan veranderen. Maar de gedachte dat ik naar huis zou moeten en hem met haar zou… Dat kan ik niet, Maxon…’

Ik huilde nu tranen met tuiten, maar Maxon liet me begaan.

‘Maxon,’ zei ik toen de tranen eindelijk waren opgedroogd. ‘Ik hoop dat je iemand vindt die niet zonder je kan. Dat hoop ik echt. En ik hoop ook dat je nooit hoeft mee te maken hoe het is om zonder haar te moeten.’

Maxons gezicht weerspiegelde mijn verdriet. Hij zag eruit of zijn hart plaatsvervangend was gebroken. Maar behalve verdrietig zag hij er ook boos uit.

‘Het spijt me, America. Ik weet niet…’ Zijn uitdrukking veranderde iets. ‘Is dit een goed moment om je een troostend schouderklopje te geven?’

Zijn onzekerheid maakte me aan het lachen. ‘Ja, dit zou daar een heel goed moment voor zijn.’

Hij leek net zo terughoudend als de dag ervoor, maar in plaats van me op mijn schouder te kloppen, boog hij zich voorover en sloeg aarzelend zijn armen om me heen.

‘De enige die ik knuffel is mijn moeder. Voelt dit goed?’ vroeg hij.

Ik lachte. ‘Knuffelen doe je niet snel verkeerd.’

Na een korte stilte vervolgde ik: ‘Ik snap wel wat je bedoelt. Ik knuffel eigenlijk ook alleen maar met mijn familie.’

Na de lange dag van kleden, het nieuws, dineren en praten was ik ineens doodmoe. Het was fijn dat Maxon me vasthield en af en toe over mijn haar streelde. Hij was niet zo hopeloos als hij overkwam. Geduldig wachtte hij tot mijn adem regelmatiger werd, en toen ik gekalmeerd was, liet hij me los en keek me aan.

‘America, ik beloof je dat ik je zo lang mogelijk hier zal houden. Voor zover ik weet moet ik de Elite tot drie meisjes terugbrengen en dan een keuze maken. Maar ik zweer je, ik breng ze terug tot twee en houd jou net zo lang hier. Ik laat je niet eerder gaan dan nodig is. Of wanneer jij klaar bent om te vertrekken. Welk van de twee ook maar het eerst aan de orde is, oké?’

Ik knikte.

‘We kennen elkaar natuurlijk nog niet zo lang, maar ik vind je geweldig. En ik kan er slecht tegen als je verdriet hebt. Als hij hier was zou ik…’ Maxon trilde van frustratie en slaakte een zucht. ‘Het spijt me, America.’ Hij trok me weer tegen zich aan, en ik liet mijn hoofd tegen zijn brede schouder rusten. Ik wist dat Maxon zijn belofte zou nakomen en nestelde me tegen hem aan. Het was de laatste plek waar ik had gedacht troost te vinden.





16





Toen ik de volgende ochtend wakker werd, voelden mijn oogleden zwaar. Ik wreef ze uit totdat ze niet meer vervelend aanvoelden. Ik was blij dat ik Maxon alles had verteld. Het was een raar idee dat ik uitgerekend in het paleis, die gouden kooi, mijn hart had kunnen luchten.

Maxons belofte had me die nacht het vertrouwen gegeven dat ik hier veilig was. Het zou nog weken, zo niet maanden duren voordat hij 27 meisjes had teruggebracht tot één. En juist die tijd en ruimte had ik nodig. Ik wist niet of ik ooit over Aspen heen zou komen. Ik had mijn moeder ooit horen zeggen dat je eerste liefde je altijd bijbleef en kon alleen maar hopen dat de tijd mijn wonden zou helen.

Mijn dienstmeisjes vroegen niet waarom mijn ogen opgezet waren, en zorgden er alleen maar voor dat ze minder dik werden. Ook vroegen ze niet naar mijn warrige haar, dat ze geduldig borstelden. Daar was ik blij om. Thuis zag iedereen wel dat ik verdrietig was, maar deed niemand er iets aan. Hier maakten ze zich zorgen om me, wat het ook was dat me dwarszat, en sprongen ze extra voorzichtig met me om.

Halverwege de ochtend was ik klaar om aan mijn dag te beginnen. Omdat het zaterdag was, was er geen programma, maar we werden wel geacht de dag door te brengen in de Vrouwenkamer. Het paleis ontving op zaterdag gasten en we waren gewaarschuwd dat er mensen konden komen die ons wilden zien. Daar had ik weinig zin in, maar ik was blij dat ik eindelijk mijn nieuwe spijkerbroek kon aandoen. Uiteraard had ik nog nooit een broek gehad die zo lekker zat. Ik hoopte dat ik hem van Maxon mocht houden als ik vertrok.

Omdat ik nog moe was van de avond ervoor, sjokte ik op mijn gemak naar beneden. Nog voor ik bij de Vrouwenkamer was, hoorde ik het geroezemoes van de meisjes, en toen ik de kamer binnen ging, werd ik door Marlee meteen aan mijn arm meegetrokken naar twee stoelen achter in de zaal.

‘Eindelijk! Ik zit al de hele tijd op je te wachten,’ zei ze.

‘Sorry, Marlee. Ik heb uitgeslapen. Het is gisteravond een beetje laat geworden.’

Ze draaide zich naar me toe. Waarschijnlijk hoorde ze nog een laatste restje verdriet in mijn stem, maar ze was zo lief er niet naar te vragen. ‘Wat een mooie spijkerbroek heb je aan!’

‘Ja, hè? Hij zit ook zo heerlijk. Dat ben ik niet gewend.’ Mijn stem ging een tikje omhoog. Ik besloot terug te vallen op mijn oude strategie en Aspen hier niet toe te laten. Ik zette hem uit mijn hoofd en richtte mijn aandacht op mijn op één na favoriete persoon in het paleis. ‘Het spijt me dat ik je heb laten wachten. Waar wilde je met me over praten?’

Marlee aarzelde en beet op haar lip. We gingen naast elkaar zitten. Er was niemand in de buurt. Ze moest een geheim hebben.

‘Misschien kan ik het beter niet vertellen. Soms vergeet ik gewoon dat we concurrenten van elkaar zijn.’

O. Ze had geheimen die met Maxon te maken hadden. Daar moest ik het mijne van weten.

‘Ik weet precies hoe dat voelt, Marlee. Ik denk dat we heel goede vriendinnen kunnen worden. Ik kan jou niet als mijn vijand zien, als je begrijpt wat ik bedoel.’

‘Ja. Ik vind je heel aardig. En de mensen zijn gek op je. Ik bedoel, ik denk dat jij gaat winnen en…’ Ze leek even uit het veld geslagen bij de gedachte.

Ik moest me bedwingen niet te lachen of ineen te krimpen.

‘Marlee, mag ik jou een geheim verklappen?’ zei ik met zachte, eerlijke stem. Ik hoopte dat ze me zou geloven.

‘Natuurlijk, America. Je kunt me alles vertellen.’

‘Ik weet niet wie er gaat winnen. Het kan iedereen in deze kamer zijn. Waarschijnlijk denken we allemaal dat we zelf degene zijn die gaat winnen, maar ik weet nu al dat ik het niet ga worden, en dan wil ik dat jij het wordt. Jij bent aardig en eerlijk. Ik denk dat je een geweldige prinses zou zijn. Dat meen ik.’ Er was bijna geen woord van gelogen.

‘En ik vind jou mooi en intelligent,’ fluisterde ze. ‘Jij zou ook een geweldige prinses zijn.’

Ik boog mijn hoofd. Het was aardig van haar dat ze dat tegen me zei. Ik voelde me altijd een beetje ongemakkelijk als anderen zo over me praatten… mijn moeder, May, Mary… ik kon maar moeilijk begrijpen waarom al die mensen dachten dat ik een goede prinses zou zijn. Was ik soms de enige die zag dat ik allesbehalve volmaakt was? Ik was niet verfijnd genoeg. Ik was niet iemand die graag de baas speelde over anderen of dingen organiseerde. Ik was egoïstisch en kon heel humeurig zijn, en hield er ook niet van om in het middelpunt van de belangstelling te staan. Ik was niet dapper. Je moest dapper zijn om deze taak te kunnen vervullen. Dat was dit namelijk. Niet alleen maar een huwelijk, maar ook een baan.

‘Dat gevoel heb ik bij iedereen,’ bekende Marlee. ‘Alsof iedereen weer een andere eigenschap heeft die ikzelf niet heb en daarom beter geschikt zou zijn.’

‘Dat bedoel ik, Marlee. Waarschijnlijk kun je aan iedereen in deze kamer iets bijzonders ontdekken. Maar wie weet precies wat Maxon zoekt?’

Ze schudde haar hoofd.

‘Laten we ons daar dus geen zorgen om maken. Je kunt me alles vertellen. Ik bewaar jouw geheimen, jij de mijne. Ik steun jou, en als je wilt, kun jij mij steunen. Het is fijn om hier vrienden te hebben.’

Ze glimlachte en keek toen om zich heen om zich ervan te verzekeren dat niemand ons kon horen.

‘Maxon en ik hebben een date gehad,’ fluisterde ze.

‘Ja?’ zei ik. Ik wist dat het te nieuwsgierig klonk, maar ik kon me niet inhouden. Ik wilde weten of het hem was gelukt wat minder stijfjes te reageren in haar aanwezigheid. En ook of hij haar leuk vond.

‘Hij heeft een briefje aan mijn dienstmeisjes gestuurd met de vraag of hij me donderdag kon zien.’ Ik glimlachte. De dag daarvoor hadden Maxon en ik net besloten om dat soort formaliteiten over te slaan. ‘Ik heb een briefje teruggestuurd met “Ja, natuurlijk”. Alsof ik hem ooit zou afwijzen! Hij kwam me ophalen en toen hebben we een wandeling om het paleis gemaakt. We hadden het over films en toen bleek dat we veel dezelfde films leuk vinden. Dus toen zijn we naar kelder gegaan. Heb je de bioscoop daar al gezien?’

‘Nee.’ Ik was zelfs nog nooit in een bioscoop geweest en popelde om te horen hoe dat eruitzag.

‘O, dat is geweldig! De stoelen zijn heel breed en kunnen in verschillende standen worden gezet. Je kunt er zelfs popcorn krijgen, want er staat een echte popcornmachine. Maxon heeft twee grote bekers popcorn voor ons gemaakt. Dat was zo leuk, America. Hij had de olie verkeerd afgemeten, waardoor de eerste portie aanbrandde. Er moest iemand bij komen om de boel op te ruimen en het opnieuw te proberen.’

Ik sloeg mijn ogen ten hemel. Heel ontspannen, Maxon, heel ontspannen. Gelukkig scheen Marlee het nogal vertederend te vinden.

‘We hebben dus samen een film gekeken en toen het romantisch werd aan het einde, hield hij mijn hand vast! Ik dacht dat ik ging flauwvallen. Ik bedoel, hij had me al bij mijn arm vastgehouden tijdens de wandeling, maar dat hoort nu eenmaal zo. Maar daar pakte hij mijn hand…’ Ze zuchtte en liet zich achterover in haar stoel vallen.

Ik begon te giechelen. Ze zag er smoorverliefd uit. Yes!

‘Ik kan niet wachten tot hij me weer komt ophalen. Hij is zo knap, vind je niet?’ zei ze.

Ik antwoordde niet meteen. ‘Ja, hij is wel leuk,’ reageerde ik.

‘Kom op, America! Heb je die ogen niet gezien, en zijn stem…’

‘Behalve als hij lacht!’ Ik grinnikte bij de herinnering aan Maxons lach. Die klonk zowel grappig als ongemakkelijk. Hij stootte eerst een paar keer zijn adem uit en maakte dan een raspend, inhalerend geluid als hij weer inademde, bijna als een aparte lach in een lach.

‘Ja, oké, hij heeft een vreemd lachje, maar dat is ook wel weer leuk.’

‘Hm, als je van een astma-aanval in je oor houdt telkens als je iets grappigs zegt.’

Marlee hield het niet meer en sloeg dubbel van het lachen.

‘Oké, oké,’ zei ze. Ze hapte naar adem. ‘Je zult toch wel íéts aantrekkelijk aan hem vinden?’

Ik opende mijn mond en deed hem twee of drie keer weer dicht. Ik had de neiging nog een plaagstootje uit te delen, maar wilde niet dat Marlee te negatief over hem ging denken. Dus dat deed ik maar niet.

Wat was er aantrekkelijk aan Maxon?

‘Als hij zich ontspant is hij wel aardig,’ zei ik. ‘Bijvoorbeeld als hij een beetje voor zich uit zit te praten of je hem betrapt als hij ergens naar kijkt of… alsof hij echt de schoonheid in iets wil zien.’

Marlee glimlachte, en ik kon aan haar zien dat ze wist wat ik bedoelde.

‘En,’ ging ik verder, ‘ik vind het leuk dat hij oprecht geïnteresseerd is als je met hem praat. Alsof hij geen land te regeren heeft of duizend andere dingen te doen heeft. Het lijkt wel of hij de wereld om zich heen vergeet als hij bij je is. Hij leeft volledig in het nu. Dat vind ik wel leuk aan hem. En… eh, dat moet je aan niemand vertellen, hoor. Zijn armen. Hij heeft mooie armen.’

Ik begon te blozen. Stom… waarom had ik het niet gelaten bij de goede kanten aan zijn karakter? Gelukkig pikte Marlee het gesprek graag weer op.

‘Ja!’ beaamde ze. ‘Je kunt ze heel goed voelen door de dikke stof van die pakken heen, hè? Hij moet enorm sterk zijn,’ dweepte ze.

‘Ik vraag me af waarom. Ik bedoel, wat heeft het voor zin om zo sterk te zijn? Hij zit alleen maar achter zijn bureau. Dat vind ik raar.’

‘Misschien maakt hij graag spierballen om voor de spiegel mee te rollen,’ zei Marlee. Ze trok een gezicht en spande de spieren van haar dunne bovenarmen.

‘Haha! Dat moet het zijn. Dat moet je hem de volgende keer vragen.’

‘Ik kijk wel uit!’

Kennelijk had Marlee het naar haar zin gehad. Ik vroeg me af waarom Maxon het nauwelijks over die avond met haar had gehad. Als ik moest afgaan op zijn reactie, leek het alsof ze elkaar amper hadden gezien. Zou het uit verlegenheid zijn?

Ik keek de kamer rond en zag dat meer dan de helft van de meisjes er gespannen of ongelukkig uitzag. Janelle, Emmica en Zoë luisterden aandachtig naar iets wat Kriss aan het vertellen was. Kriss glimlachte opgewekt, maar Janelles gezicht stond strak van de spanning, en Zoë beet op haar nagels. Emmica wreef afwezig over een plekje vlak onder haar oor alsof ze pijn had. Naast hen hadden de totaal verschillende Celeste en Anna opnieuw een felle discussie. Zoals altijd trok Celeste onder het praten een zelfvoldaan gezicht. Marlee zag dat ik naar hen staarde en legde me uit wat er aan de hand was.

‘De meiden die zo somber kijken hebben nog geen date met hem gehad. Hij vertelde me dat ik die donderdag het tweede meisje was met wie hij een afspraak had. Hij probeert echt met iedereen af te spreken.’

‘Denk je heus dat het daaraan ligt?’

‘Ja. Kijk naar ons. Wij zijn vrolijk omdat wij al een een-op-een contact met hem hebben gehad. We weten dat hij ons leuk genoeg vindt om met ons af te spreken en dat hij ons daarna niet meteen naar huis stuurt. Het verspreidt zich als een lopend vuurtje met wie hij wel en niet heeft afgesproken. Ze zijn bang dat hij hen laat wachten omdat hij niet in ze geïnteresseerd is, en dat hij ze na het eerste afspraakje meteen zal laten gaan.’

Waarom vertelde hij dat soort dingen niet aan mij? We waren toch vrienden? Een vriend zou daarover praten. Als ik al die glimlachende meisjes zag, had hij al heel wat dates gehad. Ik had een dag eerder het grootste deel van de avond met hem doorgebracht, en het enige wat hij had gedaan, was mij aan het huilen brengen. Wat was hij voor een vriend dat hij mij alles liet opbiechten maar zelf zijn gevoelens voor zich hield?

Tuesday, die Camille met een bezorgd gezicht had aangehoord, stond op uit haar stoel en keek de kamer rond. Toen ze Marlee en mij in de hoek zag zitten, kwam ze snel naar ons toe gelopen.

‘Wat hebben jullie op jullie date gedaan?’ viel ze met de deur in huis.

‘Hoi, Tuesday,’ zei Marlee opgetogen.

‘O, geef nou antwoord!’ riep ze uit, en ze wendde zich tot mij. ‘Toe nou, America, vertel op!’

‘Dat heb ik je al verteld.’

‘Nee, ik bedoel wat je gisteravond hebt gedaan.’ Een dienstmeisje kwam naar ons toe en bood ons thee aan. Ik wilde net de thee aannemen toen Tuesday haar wegwuifde.

‘Hoe…’

‘Tiny heeft jullie samen gezien en het doorverteld,’ verduidelijkte Marlee. ‘Jij bent de enige met wie hij twee keer alleen is geweest. Daar mopperen de meisjes over die nog geen enkele date hebben gehad. Ze vinden het niet eerlijk. Maar het ligt natuurlijk niet aan jou als hij jou het leukst vindt.’

‘Maar het is zó oneerlijk,’ jammerde Tuesday. ‘Ik zie hem alleen tijdens het eten. Verder nooit, zelfs niet op de gang. Wat hebben jullie in hemelsnaam gedaan?’

‘Wij… eh… we hebben door de tuin gewandeld. Hij weet dat ik graag naar buiten ga. We hebben alleen gepraat.’ Ik werd nerveus en kreeg het gevoel dat ik iets verkeerds had gedaan. Tuesday keek me zo indringend aan dat ik mijn blik afwendde. Op dat moment zag ik dat een paar meisjes aan een nabije tafel ons gesprek afluisterden.

‘Jullie hebben alleen maar gepraat?’ vroeg ze sceptisch.

Ik haalde mijn schouders op. ‘Inderdaad.’

Tuesday draaide zich mokkend om en liep naar de tafel waaraan Kriss zat. Daar begon ze het verhaal op verontwaardigde toon over te brieven. Ik staarde verbijsterd naar het groepje.

‘Gaat het, America?’ vroeg Marlee.

Ik schrok op uit mijn gedachten. ‘Ja hoor. Hoezo?’

‘Je kijkt zo geschrokken.’ Marlee fronste bezorgd haar wenkbrauwen.

‘Neuh, absoluut niet. Niks aan de hand.’

En toen zag ik dat Anna Farmer, een Vier die voor de kost op het land werkte, Celeste een klap in haar gezicht gaf. Het ging zo snel dat ik het niet gezien zou hebben als ze niet zo dichtbij hadden gezeten.

Sommige meiden, onder wie ikzelf, hapten verschrikt naar adem. Degene die het niet hadden gezien, draaiden zich om en vroegen wat er was gebeurd, waarbij Tiny het meest opviel. Haar hoge stem doorsneed de stilte die na de klap was neergedaald.

‘O, Anna, nee toch,’ verzuchtte Emmica.

Langzaam drong tot Anna door wat ze had gedaan. Ze zou naar huis worden gestuurd, het was verboden een andere Geselecteerde fysiek iets aan te doen.

Emmica’s ogen vulden zich met tranen terwijl Anna voor zich uit staarde in de verbijsterde stilte. Het waren beiden boerinnen die al snel vriendschap hadden gesloten. Ik probeerde me voor te stellen hoe ik me zou voelen als Marlee plotseling weg zou moeten.

Anna, die ik alleen in het voorbijgaan had gesproken, leek me een levendig meisje. Ik wist dat ze het niet in zich had om een ander opzettelijk kwaad te doen. Tijdens de rebellenaanval had ze het grootste deel van de tijd op haar knieën zitten bidden.

Het kon niet anders of Celeste had haar het bloed onder de nagels vandaan gehaald, maar niemand zat dichtbij genoeg om dat te bewijzen. Als het erop aankwam, zou het Anna’s woord tegenover dat van Celeste zijn. Maar Celeste had een kamer vol mensen die konden getuigen dat ze geslagen was. Maxon zou zich waarschijnlijk gedwongen voelen Anna naar huis te sturen om een voorbeeld te stellen.

Een traan biggelde over Anna’s wang toen Celeste haar iets in het oor fluisterde en snel de kamer verliet.

Anna was voor het avondeten weg.





17





‘Wie was tijdens de Derde Wereldoorlog de president van de Verenigde Staten?’ vroeg Silvia bij wijze van quizvraag.

Ik wist het antwoord niet en wendde mijn ogen af in de hoop dat ze mij zou overslaan. Gelukkig stak Amy haar vinger op en antwoordde: ‘President Wallis.’

We waren terug in de Grote Zaal en begonnen de week met een geschiedenisles. Hoewel, les? Het leek meer op een geschiedenisproefwerk. Geschiedenis was een van die vakken waarvan je eigen feitenkennis altijd leek te verschillen van die van anderen. Ook de hoeveelheid informatie verschilde van persoon tot persoon. Mijn moeder gaf ons altijd mondeling geschiedenisles. Voor Engels en wiskunde hadden we stencils en aantekeningen, maar van de vertelde verhalen over ons verleden wist ik niet of ik ze moest geloven.

‘Dat is correct. President Wallis was de president vóór de Chinese invasie en hij leidde de Verenigde Staten gedurende de oorlog,’ bevestigde Silvia. In gedachten herhaalde ik de naam: Wallis, Wallis, Wallis. Ik wilde dit per se onthouden om het thuis aan May en Gerad te vertellen, maar we leerden zo veel dat het moeilijk was alles uit elkaar te houden. ‘Waarom vielen de Chinezen ons land binnen, Celeste?’

Celeste glimlachte. ‘Om het geld. De Amerikanen waren hun veel geld verschuldigd en konden dat niet terugbetalen.’

‘Uitstekend, Celeste.’ Silvia lachte bewonderend naar haar.

Hoe lukte het Celeste toch om mensen zo makkelijk om haar vinger te winden? Irritant was het. ‘Toen de Amerikanen hun torenhoge schuld niet konden aflossen, vielen de Chinezen ons land binnen. Helaas voor hen leverde dat geen geld op, want de Verenigde Staten waren failliet. Maar het verschafte hun wel Amerikaanse arbeidskrachten. Hoe noemden de Chinezen de Verenigde Staten toen ze de macht overnamen?’

Ik stak mijn vinger op, samen met enkele anderen.

‘Jenna?’ zei Silvia uitnodigend.

‘De Chinese staat Amerika.’

‘Dat is juist. De Chinese staat Amerika leek op de oorspronkelijke staat, maar was slechts een schijnvertoning. Achter de schermen hadden de Chinezen de touwtjes in handen. Ze beïnvloedden elke belangrijke politieke gebeurtenis en stelden de wetgeving zo op dat ze er zelf beter van werden.’

Ik keek de kamer rond. Een paar meisjes keken verbaasd, wat ik niet snapte. Dit was toch algemeen bekend? Silvia liep langzaam tussen de tafels door. Ik voelde me als een muis in het zicht van een cirkelende havik.

‘Wil iemand hier nog iets aan toevoegen?’ vroeg Silvia.

Bariel veerde op. ‘De Chinese invasie leidde ertoe dat verschillende landen, vooral in Europa, een bondgenootschap vormden.’

‘Juist,’ antwoordde Silvia. ‘Maar de Chinese staat Amerika had in die tijd niet zulke goede vrienden. Het kostte de staten vijf jaar om zich te hergroeperen. Dit ging met veel pijn en moeite gepaard, laat staan dat ze daarnaast ook nog bondgenoten konden werven.’ Ze trok een uitgeput gezicht om de ellende kracht bij te zetten. ‘De CSA zou zich juist tegen China verdedigen toen het opnieuw werd aangevallen. Welk land probeerde de CSA toen te bezetten?’

Deze keer gingen er veel vingers de lucht in. ‘Rusland,’ zei iemand zonder haar beurt af te wachten. Silvia speurde de kamer rond naar de zondaar, maar kwam er niet achter wie het was geweest.

‘Correct,’ zei ze ietwat geërgerd. ‘Rusland probeerde naar beide kanten uit te breiden, maar faalde in zijn streven. Daardoor kreeg de CSA de mogelijkheid om terug te vechten. Weet iemand hoe?’

Kriss stak haar vinger op en antwoordde: ‘Heel Noord-Amerika spande samen om tegen Rusland te vechten toen duidelijk werd dat het hen niet alleen om de CSA ging. Tegen de Russen vechten was makkelijker omdat ze ook door China werden aangevallen. Ze probeerden immers China’s bezit te veroveren.’

Silvia glom van trots. ‘Goed zo. En wie stond er aan het hoofd van de aanval tegen Rusland?’

De hele zaal riep in koor: ‘Gregory Illea!’ Sommige meisjes klapten zelfs in hun handen.

Silvia knikte. ‘En dat leidde tot de stichting van onze staat. De bondgenoten die de CSA had aangetrokken, vormden een verenigd front en de reputatie van de Verenigde Staten was zo beschadigd dat niemand die naam nog wilde overnemen. Dus werd er een nieuwe staat gevormd onder Gregory Illea’s naam en leiderschap. Hij heeft dit land gered.’

Emmica stak haar hand op en Silvia gaf haar de beurt. ‘In sommige opzichten lijken wij op hem. Ik bedoel, wij mogen ook ons land dienen. Hij was een gewone burger die zijn geld schonk en zijn kennis inzette. En hij veranderde alles,’ zei ze vol ontzag.

‘Dat heb je mooi gezegd,’ zei Silvia. ‘En net als hij wordt een van jullie tot het vorstendom verheven. Want Gregory Illea werd koning toen hij met iemand van koninklijken bloede trouwde. En een van jullie zal in het huwelijk treden met iemand van onze koninklijke familie.’

Silvia was onder de indruk van haar eigen woorden en het duurde even voor ze Tuesdays opgestoken vinger opmerkte.

‘Eh, waarom hebben we hier geen boek over, zodat we dit kunnen bestuderen?’ vroeg ze ietwat geërgerd.

Silvia schudde haar hoofd. ‘Lieve meisjes, geschiedenis leer je niet. Dat hoor je gewoon te weten.’

Marlee draaide zich naar me om en fluisterde: ‘Alleen wéten wij het niet.’ Ze lachte om haar eigen grapje en concentreerde zich weer op Silvia.

Ik vroeg me af hoe het bestond dat we niet allemaal over dezelfde kennis beschikten. En waarom kregen we geen geschiedenisboeken en moesten we naar de ware gebeurtenissen raden?

Ik herinnerde me dat ik een paar jaar geleden de kamer van mijn ouders binnenging. Mijn moeder had gezegd dat ik zelf mocht kiezen wat ik wilde lezen voor Engels. Terwijl ik een keuze probeerde te maken, viel mijn oog op een dik, haveloos uitziend boek achter in de hoek van de kast. Ik trok het eruit. Het was een boek over de geschiedenis van de Verenigde Staten. Even later kwam mijn vader binnen en zag wat ik aan het lezen was. Hij zei dat het mocht, zolang ik het maar aan niemand zou vertellen.

Toen mijn vader me opdroeg er met niemand over te praten, vroeg ik me niet af waarom. Ik vond het heerlijk door al die bladzijden te bladeren. Tenminste, voor zover die nog leesbaar waren. Ook waren er veel bladzijden uitgescheurd en de rug van het boek leek verbrand. In dát boek zag ik een foto van het oude Witte Huis en leerde ik hoe de feestdagen vroeger werden gevierd. Nooit eerder had ik me afgevraagd waarom er zo weinig openheid was over onze geschiedenis, tot ik met mijn neus op de feiten werd gedrukt. Waarom liet de koning ons ernaar raden?



De camera’s flitsten weer en legden Maxon en Natalie vast met een stralende lach op hun gezichten.

‘Natalie, kin iets naar beneden, alsjeblieft. Zo is het goed.’ De fotograaf nam nog een foto en de kamer lichtte op. ‘Prima zo. Wie volgt?’ riep hij.

Celeste kwam van de zijkant aangelopen. Een groep assistenten zwermde nog om haar heen tot de fotograaf klaar was. Natalie, die nog naast Maxon stond, zei iets en speelde flirterig met een haarlok. Hij antwoordde zacht, waarop zij giechelend wegliep.

Na de geschiedenisles van gisteren was ons verteld dat deze fotosessie alleen maar diende om de kijkers te vermaken, maar ik vermoedde dat er meer achter zat. In een tijdschrift stond een artikel over het ideale uiterlijk van een prinses. Ik had het niet gelezen, maar Emmica en enkele anderen wel. Volgens haar moest Maxon iemand vinden met een koninklijke uitstraling, die samen met hem een fotogeniek koppel vormde. Iemand die er goed uitzag op een postzegel.

Daar stonden we dan. Op een rij, in identieke crèmekleurige jurken met kapmouwtjes, verlaagde tailles en een zware, rode sjerp over onze schouders, om met Maxon op de foto te gaan. De foto’s zouden worden afgedrukt in datzelfde tijdschrift en de redactie zou de beste uitkiezen. Hier was ik vanaf het begin bang voor geweest, dat het Maxon om het uiterlijk ging. Nu ik hem had ontmoet, wist ik dat dat niet zo was, maar het stoorde me dat anderen dachten van wel.

Ik slaakte een zucht. Een paar meisjes liepen rond. Ze knabbelden op morsveilig voedsel en kletsten wat. De meerderheid, onder wie ikzelf, stond dicht bij de set die in de Grote Zaal was gebouwd. Een enorm goudkleurig wandkleed, dat me deed denken aan het linnen dat mijn vader gebruikte, was aan de muur gehangen en over de vloer gedrapeerd. Aan de ene kant van de set stond een kleine sofa en aan de andere kant een pilaar. In het midden hing het embleem van Illea, wat het geheel een patriottisch tintje gaf. We keken toe terwijl we beurtelings aantraden om gefotografeerd te worden, en ik hoorde de anderen fluisteren over wat ze leuk vonden en wat niet en hoe ze het zelf gingen aanpakken.

Met glinsterende ogen en een stralende glimlach liep Celeste op Maxon af en fluisterde hem iets in zijn oor, waarop Maxon zijn hoofd in zijn nek gooide en lachte. Hij knikte dat hij het eens was met haar geheimpje. Het was onwennig hem zo te zien. Hoe kon iemand die zo goed met mij overweg kon, dat ook met een type als Celeste, vroeg ik me af.

‘Oké, jongedame, kijk in de camera en glimlach, alsjeblieft,’ riep de fotograaf. Celeste gehoorzaamde meteen. Ze wendde zich tot Maxon en legde een hand op zijn borst. Professioneel glimlachend boog ze haar hoofd. Ze leek te weten hoe ze in het licht en op de set op haar voordeligst uitkwam. Ze verplaatste Maxon telkens een paar centimeter, of liet hem van pose veranderen. Terwijl sommige meisjes, en dan vooral diegenen die nog geen afspraakje hadden gescoord, de tijd namen om hun beurt met Maxon zo lang mogelijk te rekken, leek het of Celeste juist wilde demonstreren hoe efficiënt ze was. In een mum van tijd was ze klaar en riep de fotograaf het volgende meisje bij zich. Ik was zo geboeid door de manier waarop Celeste tijdens haar aftocht haar vingers over Maxons arm liet glijden dat een assistent me er vriendelijk aan herinnerde dat het mijn beurt was.

Ik schudde even subtiel mijn hoofd en probeerde me weer te concentreren. Met de rok van mijn jurk iets opgetild liep ik naar Maxon toe. Hij keek van Celeste naar mij en zijn gezicht klaarde iets op. Of verbeeldde ik me dat?

‘Hallo, liefje,’ zei hij melodieus.

‘Waag het niet,’ waarschuwde ik hem, maar hij grinnikte en stak zijn handen naar me uit.

‘Wacht even, je sjerp zit scheef.’

‘Dat verbaast me niets, het ding is loodzwaar, bij elke stap die ik zet voel ik hem verschuiven.’

‘Zo, nu kun je er weer mee door,’ zei hij plagend.

‘Ze zouden jou aan de kroonluchters moeten hangen,’ antwoordde ik fel terwijl ik met mijn wijsvinger op de glanzende medailles op zijn borst tikte. Zijn uniform zou een schildwacht niet misstaan. Het was alleen eleganter en had ook nog van die gouden dingen op de schouders en een zwaard op zijn heup. Het was een tikje overdreven allemaal.

‘Kijk in de camera, alsjeblieft,’ riep de fotograaf. Ik keek op en zag niet alleen zijn ogen, maar ook de gezichten van de andere meisjes die toekeken. Plotseling gierden de zenuwen door mijn keel.

Ik droogde mijn klamme handen af aan mijn jurk en pufte.

‘Niet zenuwachtig zijn,’ fluisterde Maxon.

‘Ik hou er niet van als ik word aangegaapt.’

Hij trok me dicht tegen zich aan en legde zijn hand in mijn taille. Ik wilde een stap achteruit doen, maar Maxons sterke arm hield me tegen. ‘Kijk naar me alsof je me niet kunt uitstaan.’ Hij trok een pruillip, waardoor ik in de lach schoot. Op dat moment flitsten de camera’s en legden ze ons beiden lachend vast.

‘Zie je nou wel?’ zei Maxon. ‘Het valt reuze mee.’

‘Hm,’ bromde ik. Toen de fotograaf ons weer aanwijzingen begon te geven, speelden mijn zenuwen nog steeds op. Maar Maxon poseerde onverstoorbaar van een innige omhelzing naar een wat lossere houding en draaide me vervolgens met mijn rug tegen zijn borst.

‘Uitstekend,’ zei de fotograaf. ‘Kunnen we er een paar op de sofa maken?’

Nu we over de helft waren, begon ik me te ontspannen. Ik zat naast Maxon in de beste pose die in me opkwam. Af en toe gaf hij me een duwtje of kietelde hij me, waardoor ik mijn lachen niet kon inhouden. Ik hoopte dat de fotograaf de momenten zou vastleggen voordat mijn gezicht in een grimas vertrok, anders werd dit een ramp.

Vanuit een ooghoek zag ik een wuivende hand, en even later keek Maxon ook op. Er stond een goed geklede man die dringend de prins wilde spreken. Maxon knikte, maar de man aarzelde en wierp even een snelle blik op mij, verlegen met mijn aanwezigheid.

‘Ga je gang,’ zei Maxon.

De man trad naar voren en knielde voor hem. ‘De rebellen vallen Midston aan, Uwe Hoogheid,’ zei hij.

Maxon zuchtte diep en liet vermoeid zijn hoofd hangen.

‘Ze hebben hectares gewassen platgebrand en een tiental mensen vermoord.’

‘Waar in Midston?’

‘In het westen, Majesteit, vlak bij de grens.’

Maxon knikte nadenkend, alsof hij de informatie een plaats moest geven. ‘Wat zegt mijn vader?’

‘Eerlijk gezegd, Majesteit, wil uw vader weten hoe u ertegen aankijkt.’

Maxon leek even van zijn stuk gebracht, maar herpakte zich en vervolgde op gebiedende toon: ‘Breng de troepen ten zuidoosten van Sota tot aan Tammins in paraatheid. Ga niet zo ver zuidelijk als Midston, dat is nergens voor nodig. Kijk of we ze kunnen onderscheppen.’

De man stond op en boog. ‘Uitstekend, Majesteit.’ Zo snel als hij was binnengekomen, verdween hij weer.

We moesten verder met de fotosessie, maar Maxons enthousiasme was ver te zoeken.

‘Gaat het?’ vroeg ik.

Hij knikte somber. ‘Alleen al die mensen.’

‘We kunnen beter stoppen,’ opperde ik.

Maar hij schudde zijn hoofd, rechtte zijn rug en legde glimlachend zijn hand in de mijne. ‘Eén ding dat je in dit beroep moet kunnen, is kalm overkomen terwijl je dat niet bent. Glimlach alsjeblieft, America.’

Ik ging rechtop staan en glimlachte verlegen in de camera terwijl de fotograaf er lustig op los klikte. Tijdens de laatste foto’s kneep Maxon stevig in mijn hand en ik kneep terug. Op dat moment voelde ik een band met hem, alsof we op een of andere manier echt met elkaar verbonden waren.

‘Dank je wel. Volgende, alsjeblieft,’ zei de fotograaf.

Toen Maxon en ik opstonden, bleef hij mijn hand vasthouden. ‘Vertel dit alsjeblieft niet verder. Je moet hier discreet mee omgaan.’

‘Natuurlijk.’

Door het geklik van naderende hakken besefte ik dat we niet alleen waren, maar ik wilde hem niet loslaten. Hij kneep nog een keer in mijn hand en liet me toen gaan. Wat was het fijn dat Maxon me genoeg vertrouwde om dit geheim met me te delen, dacht ik terwijl ik wegliep, en dat het even had geleken dat we alleen in de zaal waren. Maar toen dacht ik aan de rebellen en hoe snel de koning hun ordeverstoring altijd openbaar maakte, terwijl ik het nieuws nu voor mezelf moest houden. Er klopte iets niet.

‘Janelle, liefje,’ zei Maxon toen het volgende meisje naast hem kwam staan. Ik glimlachte in mezelf om het cliché. Hoewel hij op gedempte toon sprak, kon ik horen wat hij zei. ‘Voordat ik het vergeet, ben je vanmiddag vrij?’

Ik kreeg een knoop in mijn maag. Waarschijnlijk een verlate aanval van zenuwen.



‘Ze moet wel iets vreselijks hebben gedaan,’ drong Amy aan.

‘Ze beweert zelf van niet,’ zei Kriss.

Tuesday trok aan Kriss’ arm. ‘Wat zei ze ook alweer?’

Janelle was naar huis gestuurd. Het was belangrijk erachter te komen waarom ze naar huis was gestuurd, want deze uitschakeling leek op zichzelf te staan en was niet te wijten aan een overtreding. Dit keer geen massale uittocht op basis van een eerste indruk, en ook geen vrijwillige terugtrekking uit angst voor de rebellen. Ze had iets verkeerd gedaan en we wilden allemaal weten wat.

Kriss, die de kamer tegenover die van Janelle had, had haar naar binnen zien gaan. Zij was de enige die haar had gesproken voor haar vertrek.

Kriss zuchtte en vertelde het verhaal voor de zo veelste keer. ‘Maxon en zij waren gaan jagen, maar dat wisten jullie al,’ zei ze, en ze gebaarde met haar hand of ze haar gedachten probeerde te ordenen.

We waren inderdaad op de hoogte van Janelles date. Na de fotosessie van de dag ervoor had ze het in geuren en kleuren verteld aan iedereen die het maar wilde horen.

‘Het was haar tweede date met Maxon. Zij is de enige die er twee heeft gehad,’ zei Bariel.

‘Nee hoor,’ mompelde ik. Een paar hoofden draaiden zich naar me om. Maar het was waar. Afgezien van mijzelf was Janelle het enige meisje dat twee afspraakjes had gehad met Maxon. Niet dat ik ze had geteld.

Kriss ging verder. ‘Toen ze terugkwam was ze in tranen. Ik vroeg haar wat eraan scheelde en ze zei dat ze wegging. Maxon had haar verzocht te vertrekken. Ik omhelsde haar omdat ze zo overstuur was en vroeg wat er was gebeurd. Ze zei dat ze dat niet kon vertellen. Ik snap het niet. Mogen we misschien niet praten over waarom we naar huis moeten?’

‘Dat stond toch niet in het reglement?’ zei Tuesday.

‘Ik heb daar niemand over gehoord,’ merkte Amy op, en verschillende andere meisjes schudden hun hoofd.

‘Maar wat zei ze dan?’ drong Celeste aan.

Kriss zuchtte weer. ‘Ze zei dat ik moest oppassen met wat ik zeg. Daarna maakte ze zich los uit mijn omhelzing en sloeg de deur achter zich dicht.’

Het was even stil, totdat Elayna zei: ‘Ze heeft hem vast beledigd.’

‘Als dat de reden is, dan is dat niet eerlijk. Maxon zei zelf dat een van ons hem al bij de eerste ontmoeting beledigd had,’ zei Celeste op klagende toon. Iedereen begon de kamer rond te kijken op zoek naar de schuldige om diegene – ik dus – er ook uit te laten zetten. Ik gluurde nerveus naar Marlee, die meteen in actie kwam.

‘Misschien zei ze iets over de staat? Iets over het beleid of zo?’

Bariel klakte met haar tong. ‘Alsjeblieft, zeg. Hoe saai moet die date zijn geweest dat ze over politiek gingen praten? Heeft iemand überhaupt met Maxon gesproken over politiek?’ Niemand antwoordde.

‘Natuurlijk niet,’ zei Bariel. ‘Maxon is niet op zoek naar een collega, maar naar een echtgenote.’

‘Onderschat je hem niet een beetje?’ wierp Kriss tegen. ‘Denk je niet dat Maxon iemand wil met ideeën en een eigen mening?’

Celeste gooide haar hoofd in haar nek en lachte. ‘Maxon kan het land prima zelf regeren. Daar is hij voor opgeleid. Bovendien heeft hij een team adviseurs dat hem helpt besluiten te vormen. Waarom zou hij dan iemand kiezen die hem de les wil lezen? Als ik jou was zou ik me maar gedeisd houden. Tenminste, tot hij met je trouwt.’

Bariel sloot zich bij Celeste aan. ‘Wat hij niet gaat doen.’

‘Precies,’ zei Celeste met een grote grijns op haar gezicht. ‘Waarom zou Maxon met een bolleboos uit de derde kaste trouwen als hij een Twee kan krijgen?’

‘Hé!’ riep Tuesday uit. ‘Maxon geeft niet om rangen en standen.’

‘Natuurlijk wel,’ antwoordde Celeste alsof ze tegen een kind sprak. ‘Waarom denk je dat iedereen beneden de Vier al weg is?’

‘Ik ben er nog,’ zei ik met opgestoken hand. ‘Als je denkt dat je weet wat hij zoekt, heb je het mis.’

‘O, daar heb je dat meisje dat niet weet wanneer ze haar mond moet houden,’ zei Celeste spottend.

Ik balde mijn vuisten en even vroeg ik me af of het zin had om haar een klap te geven. Was dat haar strategie? Maar voordat ik in actie kon komen, kwam Silvia binnenstormen.

‘Post, dames!’ riep ze uit. De spanning in de kamer ebde weg. We hielden ons allemaal in omdat we snakten naar de brieven die Silvia in haar hand hield. We waren nu bijna twee weken in het paleis, en afgezien van het contact met de familie op onze tweede dag hier, was dit het eerste echte bericht van het thuisfront.

‘Eens kijken,’ zei Silvia, terwijl ze door de stapel brieven bladerde, zich niet bewust van de ruzie die zojuist bijna was ontstaan. ‘Lady Tiny?’ riep ze, en ze keek de kamer rond. Tiny stak haar hand op en liep naar voren. ‘Lady Elizabeth? Lady America?’

Ik struikelde zo’n beetje naar voren en griste de brief uit haar hand, belust als ik was op nieuws van mijn familie. Zodra ik hem in handen had, trok ik me terug in een hoekje om hem in alle rust te kunnen lezen.



Lieve America,



Was het maar vast vrijdag. Ik kan nauwelijks geloven dat je met Gavril Fadaye gaat praten! Geluksvogel!



Zo’n geluksvogel voelde ik me anders niet. Morgenavond werden we allemaal door Gavril aan de tand gevoeld en ik had geen idee wat hij ons ging vragen. Ik wist zeker dat ik mezelf voor schut ging zetten.



Het zal fijn zijn je stem weer te horen. Ik mis je gezang in huis. Mama zingt niet en het is zo stil sinds je weg bent. Zul je naar me zwaaien tijdens de show? Hoe gaat het met de wedstrijd? Heb je al veel vriendinnen? Heb je met de meisjes gesproken die weg zijn?

Mama zegt de hele tijd dat het niet meer uitmaakt als je niet wint. De helft van de meisjes die naar huis zijn gestuurd, is intussen verloofd met de zoon van een burgemeester of een of andere beroemdheid. Ze zegt dat er altijd wel iemand met je zal willen trouwen als Maxon niet voor je kiest.

Gerad hoopt dat je met een basketballer trouwt in plaats van met een saaie prins. Mij kan het niet schelen wat ze zeggen. Maxon is zo knap! Heb je hem al gekust?



Gekust? We hadden elkaar net ontmoet. Bovendien had Maxon geen enkele reden om me te kussen.



Ik durf te wedden dat hij het lekkerst kan kussen van iedereen. Dat kan bijna niet anders als je een prins bent! Ik wil je nog veel meer vertellen, maar ik moet gaan schilderen van mama. Schrijf snel een echte brief. Een heel erg lange! Met heel veel details!

Ik hou van je. Wij houden allemaal van je.



May



De afgevallen deelnemers waren dus al weggekaapt door rijke mannen. Dat je als afdankertje van de toekomstige koning zo in trek zou zijn, had ik niet gedacht. Ik liep de kamer rond en dacht na over Mays brief.

Ik dacht ook aan Maxon. Ik wilde weten wat er vandaag tussen hem en Janelle was voorgevallen. Had hij vanavond weer een date? Ik móést hem zien.

Mijn gedachten buitelden over elkaar heen terwijl ik een manier bedacht om hem te spreken te krijgen. Ik staarde naar de brief in mijn handen. De tweede pagina van Mays brief was nagenoeg leeg. Ik scheurde er een hoekje af. Sommige meisjes waren nog verdiept in de brieven van hun familie, anderen deelden hun nieuws met elkaar. Nadat ik een rondje had gelopen, hield ik stil bij het gastenboek van de Vrouwenkamer en pakte de pen op. Ik krabbelde snel iets op het papier.



Uwe Majesteit,

Ik trek aan mijn oor. Wanneer het u maar uitkomt.



Ik liep de kamer uit alsof ik naar het toilet ging, en keek de gang rond. Hij was leeg. Ik stond te wachten tot er een dienstmeisje met een blad met thee de hoek om kwam.

‘Pardon?’ Ik riep haar op gedempte toon om te voorkomen dat mijn stem door de hoge gang zou galmen. Het dienstmeisje maakte een reverence. ‘Wat is er van uw dienst, juffrouw?’

‘Ben je toevallig op weg naar de prins?’

Ze glimlachte. ‘Ja, juffrouw.’

‘Zou je dit aan hem willen geven?’ Ik reikte haar mijn opgevouwen briefje aan.

‘Natuurlijk, juffrouw.’

Ze nam het begerig aan en liep kordaat door. Ongetwijfeld zou ze het briefje openen zodra ze de hoek om was, maar ik wist zeker dat ze er niets van zou begrijpen.

Deze gangen waren betoverend, stuk voor stuk rijker gedecoreerd dan ons hele huis. Het behang, de vergulde spiegels, de enorme vazen met verse bloemen, het was allemaal even mooi. De tapijten waren weelderig en brandschoon, de ramen glommen en de schilderijen aan de muren waren prachtig.

Er hingen schilderijen van Van Gogh en Picasso, die ik herkende, maar ook werk van mij onbekende schilders. Er zaten foto’s tussen van gebouwen die ik eerder had gezien, waaronder een van het legendarische Witte Huis. Op de foto’s die ik had gezien en wat ik erover had gelezen in mijn geschiedenisboek, viel het Witte Huis, vergeleken met het paleis, qua grootte en luxe in het niet. Toch zou ik het wat graag in het echt willen zien.

Verderop in de gang kwam ik een portret van de koninklijke familie tegen. Het zag er oud uit. Maxon was kleiner dan zijn moeder op dit schilderij. Tegenwoordig torende hij hoog boven haar uit.

Sinds ik in het paleis was had ik ze alleen samen gezien bij de diners en de uitzending van het IRT-nieuws. Waren ze erg gesteld op hun privacy? Vonden ze het eigenlijk wel leuk, al die vreemde jonge meisjes in hun huis? Of waren we hier alleen vanwege de bloedlijn en de koninklijke plicht? Ik wist niet hoe ik deze onzichtbare familie moest inschatten.

‘America?’

Bij het horen van mijn naam draaide ik me om. Maxon kwam op een drafje naar me toe; het was alsof ik hem voor het eerst zag. Hij had zijn jasje uitgetrokken en de mouwen van zijn witte overhemd opgerold. Zijn blauwe das zat losjes om zijn nek en zijn haar, dat altijd naar achteren was gekamd, bewoog losjes op zijn hoofd. Het was een groot contrast met hoe hij er gisteren in zijn uniform had uitgezien. Hij zag er jongensachtiger uit, echter.

Ik stond als aan de grond genageld.

Maxon haastte zich naar me toe en greep me bij mijn polsen. ‘Is alles goed? Wat is er aan de hand?’ zei hij buiten adem.

Aan de hand?

‘Niets,’ antwoordde ik. Maxon blies zijn adem uit. Ik had niet gemerkt dat hij die had ingehouden.

‘Godzijdank. Toen ik je briefje kreeg, dacht ik dat je ziek was of dat er iets met je familie was.’

‘O! O, nee. Sorry, Maxon. Ik was al bang dat het een slecht idee was. Ik wist alleen niet of je aan het dineren was, en ik wilde je zien.’

‘Waarom?’ vroeg hij. Hij nam me nog steeds met gefronste wenkbrauwen op, alsof hij zich ervan wilde verzekeren dat ik echt niets had gebroken.

‘Gewoon om jou te zien.’

Maxon zweeg verwonderd en keek me aan. ‘Je wilde me alleen maar zien?’ Hij leek blij verrast.

‘Kijk niet zo verbaasd. Vrienden brengen nu eenmaal tijd met elkaar door.’ Ik bracht het op vanzelfsprekende toon.

‘Aha, je bent boos op me omdat ik de hele week drukbezet was. Het was niet mijn bedoeling onze vriendschap te verwaarlozen, America.’ Nu was hij weer de zakelijke Maxon.

‘Nee, ik ben niet boos. Ik probeer het je alleen maar uit te leggen. Je ziet eruit alsof je het druk hebt. Ga maar weer aan het werk en dan zie ik je wel wanneer je vrij bent.’ Hij hield me nog steeds bij mijn polsen vast.

‘Eigenlijk blijf ik liever hier, als je het niet erg vindt. Ze hebben boven een budgetbespreking en ik heb een hekel aan dat soort dingen.’

Zonder mijn antwoord af te wachten, trok hij me mee naar een smalle pluchen sofa onder een raam halverwege de gang. Toen we eenmaal zaten, moest ik giechelen.

‘Wat is er zo grappig?’

‘Jij,’ zei ik glunderend. ‘Het is zo leuk dat je je ergert aan je werk. Wat is er eigenlijk zo vervelend aan die besprekingen?’

‘O, America,’ zei hij, en hij keek me weer aan. ‘Er komt geen einde aan. Vader is er goed in de adviseurs te vriend te houden, maar het is moeilijk om de commissies in welke richting dan ook te bewegen. Moeder zit vader altijd op de huid om meer geld aan onderwijs uit te geven. Zij gelooft dat hoe hoger je bent opgeleid, hoe kleiner de kans is dat je crimineel wordt. Ik ben het daarmee eens, maar vader treedt nooit krachtig genoeg op om de commissies te laten bezuinigen op instellingen die met minder toekunnen. Daar kan ik me zo over opwinden! Maar ik heb niet de leiding, dus mijn mening doet er niet toe.’ Maxon leunde met zijn ellebogen op zijn knieën en steunde zijn hoofd in zijn handen. Hij zag er moe uit.

Ondanks dit inkijkje in Maxons wereld was deze nog net zo moeilijk te doorgronden als daarvoor. Hoe kon je de mening van de toekomstige vorst negeren?

‘Het spijt me voor je. Maar bekijk het van de positieve kant. In de toekomst heb je het wel voor het zeggen.’ Bemoedigend wreef ik hem over zijn rug.

‘Dat weet ik. Dat houd ik mezelf ook voor. Maar het is zo frustrerend dat we nu al dingen zouden kunnen veranderen, als ze maar naar me wilden luisteren.’ Hij was moeilijker te verstaan nu zijn gezicht van me af gewend was.

‘Laat je niet ontmoedigen. Je moeder zit op het juiste spoor, maar met alleen onderwijs los je niets op.’

Maxon hief zijn hoofd. ‘Wat bedoel je?’ Het klonk bijna beschuldigend. En terecht. Hij liep warm voor een idee en ik kraakte het ongevraagd af.

Ik krabbelde terug. ‘Vergeleken met de pretentieuze leraren die iemand als jij heeft, is het onderwijs voor Zessen en Zevens slecht. Betere docenten en beter materiaal zouden al een wereld van verschil maken. Maar de Achten dan? Is dat niet de kaste die verantwoordelijk is voor de meeste misdaden? Zij krijgen helemaal geen onderwijs. Als je die mensen iets zou bieden, wat dan ook, dan zou je ze misschien kunnen stimuleren.

Bovendien…’ Mijn stem stierf weg. Zou hij, iemand die altijd op zijn wenken was bediend, dit kunnen begrijpen? ‘Heb jij ooit honger geleden, Maxon? Niet gewoon trek, maar echte honger? Stel dat je niets te eten hebt, en je vader en moeder ook niet. En dat je alleen aan eten kunt komen door het weg te nemen van mensen die in één dag meer krijgen dan jij in je hele leven… Wat zou je dan doen? Als je familie op jou rekent? Wat zou je allemaal niet doen voor iemand van wie je houdt?’

Hij keek even nadenkend voor zich uit. We waren al eens eerder geconfronteerd met de enorme kloof tussen onze levens toen we tijdens de rebellenaanval over mijn dienstmeisjes spraken. Dit onderwerp was nog meer beladen, en ik kon aan hem zien dat hij het liever vermeed.

‘America, ik zeg niet dat sommige mensen het niet moeilijk hebben, maar stelen is…’

‘Doe je ogen eens dicht, Maxon.’

‘Wat?’

‘Sluit je ogen.’

Hij keek me met een frons in zijn voorhoofd aan, maar deed wat ik vroeg. Ik wachtte tot zijn gezicht er ontspannen uitzag en stak van wal.

‘Ergens in dit paleis is een vrouw die jouw echtgenote zal worden.’ Ik zag zijn mondhoeken opkrullen, het begin van een hoopvolle glimlach.

‘Misschien weet je nog niet welk gezicht erbij hoort, maar denk aan een van de meisjes in die kamer. Stel je degene voor die het meest van je houdt. Stel je jouw “liefje” voor.’

Zijn handen lagen naast de mijne op de zitting en zijn vingers raakten heel even die van mij. Verlegen trok ik ze terug.

‘Sorry,’ mompelde hij, en hij keek mijn kant op.

‘Houd je ogen dicht.’

Hij grinnikte en nam zijn oorspronkelijke houding weer aan.

‘Denk weer aan het meisje. Stel je voor dat ze afhankelijk van jou is. Je moet haar koesteren en haar het gevoel geven dat de hele Selectie nooit heeft plaatsgevonden. Alsof je in je eentje midden in het land bent losgelaten om van deur tot deur te gaan en zij degene is die je hebt gevonden. Zij is degene die je altijd zou hebben gekozen.’

De hoopvolle glimlach begon te vervagen. Sterker nog, zijn mondhoeken zakten naar beneden.

‘Ze heeft jou nodig om voor haar te zorgen en haar te beschermen. Stel dat het zover komt dat er helemaal niets te eten is en je niet kunt slapen omdat het geluid van haar knorrende maag je wakker houdt…’

‘Hou op!’ Maxon sprong overeind. Hij liep de gang door en bleef met zijn rug naar me toe staan.

Ik voelde me schuldig. Ik had niet verwacht dat het hem zo zou aangrijpen. ‘Sorry,’ fluisterde ik.

Hij knikte, maar bleef naar de muur staren. Na een tijdje draaide hij zich om. Hij had een droevige blik in zijn ogen en keek me vragend aan.

‘Gaat het er echt zo aan toe?’ wilde hij weten.

‘Wat?’

‘Daarbuiten, gebeurt dat echt? Hebben mensen vaak zo’n honger?’

‘Maxon, ik…’

‘Vertel me de waarheid.’ Zijn mond verstrakte.

‘Ja, dit gebeurt echt. Ik ken gezinnen waarin mensen hun deel opgeven voor hun kinderen of broers en zussen. En ik ken een jongen die op het dorpsplein zweepslagen kreeg omdat hij voedsel had gestolen. Soms doe je uit wanhoop rare dingen.’

‘Een jongen? Hoe oud was hij?’

‘Negen.’ Mijn adem stokte. Ik zag de littekens op Jemmy’s smalle rug weer voor me.

Maxon strekte zijn eigen rug alsof het hemzelf was overkomen. ‘Heb jij ooit…’ Hij schraapte zijn keel. ‘Heb jij ook ooit zo veel honger gehad?’

Ik boog mijn hoofd, waardoor ik mezelf blootgaf. Ik wilde het hem liever niet vertellen.

‘Hoe erg was het?’

‘Maxon, het zal je nog meer van streek maken.’

‘Waarschijnlijk wel,’ zei hij met een ernstig knikje, ‘maar ik begin te beseffen hoe weinig ik weet van mijn eigen land. Alsjeblieft.’

Ik zuchtte. ‘We hebben het behoorlijk moeilijk gehad. Meestal, als we moeten kiezen, verkiezen we eten boven elektriciteit. Het ergst was het een keer vlak voor Kerstmis. Het was heel koud. We droegen allemaal lagen kleren over elkaar en konden binnenshuis de wolkjes van onze adem zien. May begreep niet waarom we geen cadeautjes kregen. En we houden nooit kliekjes over. Er is altijd wel iemand die nog honger heeft.’

Ik zag zijn gezicht verbleken en wilde hem niet langer zo overstuur zien. Ik moest er een positieve draai aan zien te geven.

‘De cheques die we de afgelopen weken hebben gekregen, komen heel goed van pas en mijn familie gaat verstandig om met geld. Ze hebben het vast al weggezet zodat we het over een langere periode kunnen uitsmeren. Je hebt zo veel voor ons gedaan, Maxon.’ Ik probeerde weer naar hem te glimlachen, maar zijn uitdrukking veranderde niet.

‘Godnogantoe. Dus het was geen grapje toen je zei dat je hier alleen voor het eten was,’ zei hij hoofdschuddend.

‘Geloof me, Maxon, we hebben het de laatste tijd best goed gehad. Ik…’ Maar ik kon mijn zin niet afmaken.

Maxon kwam naar me toe en kuste mijn voorhoofd. ‘Ik zie je bij het diner.’

Terwijl hij wegliep trok hij zijn das recht.





18





Maxon had gezegd dat hij me bij het diner zou zien, maar hij was er niet. Alleen de koningin kwam binnen. We stonden keurig achter onze stoelen en maakten beleefd een reverence toen ze plaatsnam, waarna we zelf gingen zitten.

Ik ging ervan uit dat Maxon een date had en keek de eetzaal rond om de lege stoel te vinden, maar iedereen was er. De hele middag had ik geoefend op wat ik tegen Maxon zou zeggen. Het was geen wonder dat ik nooit vrienden had gehad, ik was niet goed in vriendschap.

Op dat moment kwamen Maxon en de koning binnen. Maxon had zijn jasje weer aangetrokken, maar zijn haar zat nog steeds leuk nonchalant. We stonden snel op. De koning en hij waren in een geanimeerd gesprek verwikkeld en Maxon gebaarde met zijn handen om zijn woorden kracht bij te zetten. Koning Clarkson knikte instemmend, maar leek er niet helemaal bij met zijn gedachten. Bij de hoofdtafel aangekomen gaf hij Maxon met een ernstig gezicht een ferme schouderklop.

Toen de koning zich naar ons omdraaide, verscheen er een enthousiaste uitdrukking op zijn gezicht. ‘Mijn hemel, dames, ga alsjeblieft zitten.’ Hij kuste de koningin op haar kruin en nam zelf ook plaats.

Maxon bleef staan.

‘Dames, ik heb een belangrijke mededeling.’ Alle ogen waren op hem gericht. Ik vroeg me af wat er zo belangrijk kon zijn.

‘Ik weet dat jullie een vergoeding is beloofd voor jullie deelname aan de Selectie.’ Er klonk gezag door in zijn stem, wat ik nog maar één keer eerder gehoord had, op de avond dat hij me de tuin in liet. Hij was veel aantrekkelijker als hij bewust gebruik maakte van zijn status. ‘We hebben enkele wijzigingen in de begroting moeten aanbrengen. Als je een Twee of Drie van geboorte bent, zul je niet langer een financiële tegemoetkoming ontvangen. Vieren en Vijven krijgen deze nog wel, maar het bedrag zal lager uitvallen dan tot nu toe.’

Bij sommige meisjes viel de mond open van verbazing. De vergoeding was onderdeel van de afspraak. Bij Celeste kwam de stoom bijna uit haar oren. Als je veel geld had, wende je daar misschien aan en wilde je meer. Waarschijnlijk was ze jaloers dat iemand als ik iets kreeg en zij niet.

‘Mijn excuses voor het ongemak, maar ik zal het morgenavond in het nieuws toelichten. Het besluit staat niet ter discussie. Wie problemen heeft met deze nieuwe regeling en niet langer wil blijven, mag na het diner vertrekken.’

Hij ging zitten en hervatte het gesprek met de koning, die meer belangstelling had voor het eten dan voor Maxons woorden. Ik was teleurgesteld dat mijn familie minder geld zou krijgen, maar wij kregen tenminste nog iets. Terwijl ik me op mijn eten probeerde te concentreren, vroeg ik me af wat hierachter kon zitten, en aan het onrustige gemompel in de eetzaal te horen, was ik niet de enige.

‘Waarom denk je dat de regeling veranderd is?’ vroeg Tiny zacht.

‘Misschien is het een test,’ opperde Kriss. ‘Ik durf te wedden dat sommige meiden alleen meedoen voor het geld.’

Terwijl ik het gesprek volgde, zag ik dat Fiona Olivia aanstootte en een hoofdbeweging in mijn richting maakte. Snel keek ik een andere kant op, zodat ze niet zou merken dat ik het had gezien.

De meisjes kwamen met de ene verklaring na de andere, maar ik bleef Maxon in de gaten houden. Ik probeerde zijn blik te vangen zodat ik aan mijn oor kon trekken, maar hij keek geen enkele keer in mijn richting.



Mary en ik waren alleen in mijn kamer. Vanavond werd ik aan Gavril – en de rest van het land – voorgesteld in het IRT-nieuws. Om nog maar te zwijgen van de andere meisjes die hun tegenstanders de hele avond kritisch zouden bekijken. Ik was zenuwachtig, en dat was nog zwak uitgedrukt. Terwijl Mary vragen verzon over dingen die het publiek misschien zou willen weten, zat ik ongedurig te wiebelen.

Hoe vond ik het paleis? Wat was het meest romantische dat Maxon voor me had gedaan? Miste ik mijn familie? Had ik Maxon al gekust?

Ik keek Mary aan. Zonder al te veel nadenken had ik haar vragen beantwoord, maar de laatste vraag had ze gesteld omdat ze er zelf nieuwsgierig naar was. De glimlach op haar gezicht sprak boekdelen.

‘Nee! Hoe kom je erbij!’ Ik probeerde verontwaardigd te klinken, maar vond het zo grappig dat ik onwillekeurig begon te grijnzen.

Mary moest op haar beurt giechelen. ‘O… ga eens iets nuttigs doen, jij!’ Ze proestte het uit en voor ik haar tot stilte kon manen, kwamen Anne en Lucy binnenstormen met een kledinghoes. Lucy oogde vrolijker dan ooit en Anne keek ondeugend uit haar ogen.

‘Wat is er?’ vroeg ik toen Lucy voor me bleef staan en een zwierige reverence maakte.

‘We hebben uw jurk voor het nieuws klaar, juffrouw,’ antwoordde ze.

Ik fronste mijn wenkbrauwen. ‘Een nieuwe jurk? Waarom niet die blauwe die hier in de kast hangt? Die hadden jullie toch net gemaakt? Die vind ik zo mooi.’

De drie meisjes wisselden veelbetekenende blikken uit.

‘Zit daar echt een nieuwe jurk in?’ vroeg ik. Ik wees naar de hoes die Anne aan een haakje naast de spiegel hing.

‘We houden contact met de andere dienstmeisjes, juffrouw. Zo horen we nog eens iets,’ begon Anne. ‘We weten dat u en Lady Janelle de enige twee zijn die meer dan één afspraakje met Zijne Hoogheid hebben gehad. Als we de verhalen mogen geloven, heeft haar vertrek met u te maken.’

‘Hoezo?’ zei ik.

‘We hebben gehoord,’ ging Anne verder, ‘dat zij onaardige dingen over u heeft gezegd. Dat is de prins in het verkeerde keelgat geschoten en daarom moest ze meteen vertrekken.’

‘Wat?’ Ik hield mijn hand voor mijn mond van schrik.

‘We weten zeker dat u zijn favoriet bent, juffrouw. Dat zegt bijna iedereen.’ Lucy zuchtte gelukzalig.

‘Ik denk dat jullie verkeerd geïnformeerd zijn,’ zei ik.

Anne haalde glimlachend haar schouders op, weinig onder de indruk van mijn mening.

Op dat moment schoot me weer te binnen hoe we hierop waren gekomen. ‘Maar wat heeft dat met mijn jurk te maken?’

Mary liep naar Anne en ritste de lange hoes open. Aan de hanger hing een oogverblindende rode jurk die glansde in het strijklicht dat door het raam naar binnen viel.

‘O, Anne,’ zei ik vol bewondering. ‘Je hebt jezelf overtroffen.’

Met een hoofdknikje nam ze mijn compliment in ontvangst. ‘Dank u, juffrouw. We hebben er met zijn drieën aan gewerkt, hoor.’

‘Hij is prachtig. Maar ik begrijp nog steeds niet wat dit te maken heeft met wat je net zei.’

Mary haalde de jurk uit de hoes en liet hem even luchten terwijl Anne vervolgde: ‘Zoals ik al zei, de meeste mensen in het paleis denken dat u de favoriet van de prins bent. Hij zegt aardige dingen over u en hij is liever bij u dan bij de andere meisjes. Het schijnt dat ze dat maar al te goed weten.’

‘Hoe bedoel je?’

‘We zitten bijna elke dag in het atelier om aan uw jurken te werken. Er zijn opslagruimtes voor de stoffen en er is een schoenenwerkplaats. Alle deelnemers hebben voor vanavond een blauwe jurk besteld. Volgens de andere dienstmeisjes is dat omdat u bijna elke dag blauw draagt en de meisjes u willen nadoen.’

‘Dat klopt,’ beaamde Lucy. ‘Lady Tuesday en Lady Natalie hebben vandaag geen sieraden omgedaan. Net als u.’

‘En de meeste meisjes willen ineens eenvoudiger jurken, zoals u ze het liefst draagt,’ verduidelijkte Mary.

‘Dat verklaart nog niet waarom jullie een rode jurk voor me hebben gemaakt.’

‘Om u eruit te laten springen, natuurlijk,’ antwoordde Mary. ‘Als de prins u echt ziet zitten, moet u ervoor zorgen dat u blijft opvallen. U bent zo goed voor ons, en vooral voor Lucy.’

We keken allemaal naar Lucy, die instemmend knikte en zei: ‘U… u… bent goed genoeg om prinses te worden. U zou het fantastisch doen.’

Naarstig zocht ik naar een manier om de aandacht van mezelf af te leiden. Ik stond niet graag in het middelpunt van de belangstelling.

‘Stel dat het waar is wat al die mensen zeggen? Dat Maxon me mag omdat ik me niet zo opdirk als de rest. Dan verpest ik het toch als jullie vervolgens zo’n opvallende jurk voor me maken?’

‘Elk meisje moet zo nu en dan schitteren. Wij kennen Maxon al bijna zijn hele leven. Hij zal dit prachtig vinden.’

Anne sprak met zo veel gezag dat ik er niets tegen in durfde te brengen.

Ik wist niet hoe ik hun duidelijk kon maken dat de briefjes die hij me stuurde en de tijd die we samen doorbrachten, niets meer betekenden dan vriendschap. Dat kon ik hun niet vertellen, ze waren zo blij voor me. Bovendien moest ik de schijn ophouden als ik wilde blijven. En dat wilde ik. Ik móést blijven. ‘Vooruit dan maar, laten we hem passen,’ verzuchtte ik.

Lucy sprong op en neer van opwinding, tot Anne haar eraan herinnerde dat dat niet hoorde. Ik liet de zijdezachte jurk over mijn hoofd glijden, waarna ze de laatste losse naden op maat vaststikten. Mary’s vaardige handen hielden mijn haar op verschillende manieren omhoog om te zien wat het best bij de jurk paste. Binnen een halfuur was ik klaar.

De set was iets anders opgesteld vanwege de speciale uitzending. De tronen van de koninklijke familie stonden zoals gewoonlijk aan één kant, met onze stoelen ertegenover, maar het podium stond niet in het midden, waardoor twee grote stoelen de aandacht trokken. Op een van de stoelen lag een microfoon die we tijdens ons gesprek met Gavril zelf in de hand moesten houden. Bij het idee alleen al werd ik misselijk.

Zoals mijn dienstmeisjes hadden voorspeld, zag ik overal jurken in verschillende nuances blauw. De een neigde meer naar blauwgroen, de andere meer naar paarsblauw, maar het thema was duidelijk blauw. Ik begon me ongemakkelijk te voelen. Toen ik Celestes blik opving, besloot ik bij haar uit de buurt te blijven totdat we zouden moeten gaan zitten.

Kriss en Natalie, die net een laatste keer hun make-up hadden bijgewerkt, liepen me voorbij. Ze zagen er ietwat ongelukkig uit, hoewel je aan Natalie nooit precies kon zien hoe ze zich voelde. Kriss zag er, net als ik, anders uit dan de rest. Het blauw in haar jurk versmolt naar wit, als fijne ijspegels die langs de rok naar beneden kronkelden.

‘Je ziet er oogverblindend uit, America,’ zei ze op een toon die eerder beschuldigend dan complimenteus klonk.

‘Dank je. Jouw jurk is anders ook prachtig.’

Ze liet haar handen over het lijfje glijden, alsof ze denkbeeldige kreukels gladstreek. ‘Ja, ik vind hem ook mooi.’

Natalie streek over een van de kapmouwtjes van mijn jurk. ‘Wat is dat voor stof? Het gaat vast heel erg glanzen onder de lampen.’

‘Geen idee. Als Vijf krijg je nooit zulke mooie kleren,’ zei ik schouderophalend. Ik bekeek de stof. Ik had minstens één andere jurk van hetzelfde materiaal, maar ik had niet de moeite genomen om te vragen wat het was.

‘America!’

Toen ik opkeek, stond Celeste ineens naast me. Glimlachend.

‘Celeste.’

‘Kun je even meekomen? Ik heb hulp nodig.’

Zonder mijn antwoord af te wachten, trok ze me bij Kriss en Natalie vandaan en achter een blauw gordijn dat het decor vormde van het nieuws.

‘Trek je jurk uit,’ beval ze, terwijl ze haar eigen jurk openritste.

‘Wat?’

‘Ik wil jouw jurk. Trek hem uit. Grr, dat rothaakje,’ mopperde ze, nog altijd bezig zich uit haar jurk te wurmen.

‘Ik trek mijn jurk niet uit,’ zei ik. Ik maakte aanstalten weg te lopen, maar kwam niet ver omdat Celeste haar nagels in mijn arm zette en me terugtrok.

‘Au!’ Ik greep verbijsterd naar mijn arm. Dat zouden blauwe plekken worden, en ik hoopte maar dat het niet ging bloeden.

‘Houd je mond. Trek die jurk uit. Nú.’

Ik keek haar strak aan, niet van plan ook maar een duimbreed toe te geven. Celeste zou zich erbij moeten neerleggen dat ze niet het middelpunt van Illea was.

‘Zal ik hem voor je uittrekken?’ zei ze ijzig.

‘Ik ben niet bang voor jou, Celeste,’ zei ik. Ik sloeg mijn armen over elkaar. ‘Deze jurk is speciaal voor mij gemaakt en ik zal hem dragen ook. De volgende keer dat je je kleren uitkiest, moet je misschien proberen jezelf te zijn in plaats van mij. O, maar wacht eens even, dan zou Maxon kunnen zien wat voor een verwend nest je bent en je naar huis sturen.’

Zonder enige aarzeling trok ze een van de mouwtjes van mijn jurk en draaide zich om. Woedend hapte ik naar adem, maar ik was zo verbouwereerd dat ik even niet wist wat ik moest doen. Toen ik naar beneden keek, zag ik een aan flarden gescheurd lapje stof voor me bungelen. Op dat moment riep Silvia dat we moesten gaan zitten. Ik raapte mijn moed bij elkaar en liep zo dapper mogelijk om het gordijn heen.

Marlee had de stoel naast haar vrijgehouden. Ze keek geschrokken toen ze me zag aankomen.

‘Wat is er met je jurk gebeurd?’ fluisterde ze.

‘Celeste,’ legde ik vol afkeer uit.

Emmica en Samantha, die voor ons zaten, draaiden zich om.

‘Heeft zij je jurk kapot gescheurd?’ vroeg Emmica.

‘Ja.’

‘Ga alsjeblieft naar Maxon en geef haar aan,’ smeekte ze. ‘Die meid is een nachtmerrie.’

‘Ik weet het,’ verzuchtte ik. ‘De volgende keer dat ik hem zie, zal ik het tegen hem zeggen.’

Samantha keek teleurgesteld. ‘Wie weet wanneer dat is? Ik had verwacht dat we veel meer tijd met hem zouden doorbrengen.’

‘America, til je arm op,’ sommeerde Marlee. Behendig stopte ze de gescheurde mouw in de zijkant van mijn jurk terwijl Emmica een paar losse draden wegplukte. Je kon niet meer zien dat er iets mee was gebeurd. De nagelafdrukken zaten gelukkig op mijn linkerarm, buiten het zicht van de camera.

Het was bijna tijd om te beginnen. Gavril zat in zijn aantekeningen te bladeren toen de koninklijke familie eindelijk arriveerde. Maxon droeg een donkerblauw pak met een speld met het nationale embleem op zijn revers. Hij zag er gesoigneerd en ontspannen uit.

‘Goedenavond, jongedames,’ zei hij glimlachend.

Een regen van “Majesteit’’ en “Hoogheid” daalde op hem neer.

‘Even voor alle duidelijkheid. Ik zal eerst een korte mededeling doen en dan Gavril introduceren. Dat lijkt me leuk voor de verandering, want anders introduceert hij mij altijd.’ Hij grinnikte, en wij grinnikten met hem mee.

‘Ik weet dat sommigen van jullie een beetje nerveus zijn, maar dat is nergens voor nodig. De kijkers willen jullie alleen beter leren kennen.’ Onze blikken kruisten elkaar een paar keer terwijl hij sprak, maar nooit zo lang dat ik erachter kon komen wat er in hem omging. Mijn jurk leek hem niet op te vallen. Wat zouden mijn dienstmeisjes teleurgesteld zijn.

Hij liep naar het podium en riep “veel succes” over zijn schouder.

Ik voelde dat er iets aan de hand was. Vermoedelijk had die mededeling te maken met wat hij ons gisteren had verteld, maar ik kon niet bedenken wat. Maxons geheimpje leidde me af en ik ontspande. Ik voelde me zelfs goed toen het volkslied werd gespeeld en de camera inzoomde op Maxons gezicht. Vanaf mijn jeugd had ik al naar het IRT-nieuws gekeken, maar Maxon had nog nooit op deze manier het volk toegesproken. Ik wilde dat ik hem ook succes had kunnen wensen.

‘Goedenavond, dames en heren. Vanavond wordt het voor ons allen een spannende avond omdat u eindelijk de 25 overgebleven vrouwen uit de Selectie zult leren kennen. U weet niet half hoe blij ik ben dat ze eindelijk aan u zullen worden voorgesteld. U zult moeten toegeven dat elk van deze fantastische jongedames een uitstekende leider en toekomstige prinses kan worden.

Maar voordat we daaraan toekomen, wil ik een nieuw en belangrijk project aankondigen waaraan ik op dit moment werk. Doordat ik deze dames heb ontmoet, ben ik meer te weten gekomen over de wijde wereld buiten het paleis, een wereld die ik helaas te weinig met eigen ogen zie. Ik heb over de indrukwekkende goedheid van het volk gehoord en ben me bewust geworden van de zelfkant van de maatschappij. Door gesprekken met deze dames ben ik de betekenis van de wereld buiten deze muren meer gaan waarderen. Mijn ogen zijn geopend voor het lijden van sommige van onze lagere kasten en ik ben van plan daar verandering in te brengen.’

Wat?

‘Het zal minstens drie maanden duren voordat we dit goed kunnen opzetten, maar rond Nieuwjaar zal er in elk provinciehuis openbare voedselhulp zijn. Elke Vijf, Zes, Zeven of Acht kan daar iedere avond gratis een voedzame maaltijd krijgen. Deze jongedames hier hebben hun hele of gedeeltelijke vergoeding opgeofferd om dit belangrijke programma te kunnen opzetten, onthoud dat goed. Deze hulp kan misschien niet eeuwig duren, maar we zullen het project zo lang mogelijk laten doorlopen.’

Ik probeerde uit alle macht mijn dankbaarheid en bewondering weg te slikken, maar er ontsnapten toch een paar tranen. Ik besefte dat mijn make-up uitliep, maar was zo onder de indruk van Maxons initiatief dat mijn uiterlijk me koud liet.

‘Ik vind dat een goede leider zijn volk niet kan laten verhongeren. Het grootste deel van Illea bestaat uit deze lagere kasten en ik vind dat we ze te lang over het hoofd hebben gezien. Daarom geef ik het goede voorbeeld en vraag ik u mij hierin te volgen. Tweeën, Drieën, Vieren… de wegen waarop jullie rijden worden niet vanzelf geasfalteerd, jullie huizen worden niet als bij toverslag schoongemaakt. Grijp deze kans om die werkelijkheid onder ogen te zien en doneer bij uw provinciehuis.’

Hij zweeg even. ‘Jullie zijn gezegende mensen door geboorte en nu is het de hoogste tijd die zegening onder ogen te zien en ernaar te handelen. Tijdens de voortgang van het project zal ik u regelmatig op de hoogte houden. Ik dank u voor uw aandacht. Maar laten we nu gaan kijken naar de reden waarom u vanavond hebt ingeschakeld. Dames en heren, Gavril Fadaye!’

Er steeg een daverend applaus op uit de zaal, hoewel het duidelijk was dat niet iedereen even enthousiast was over Maxons aankondiging. De koning zat bijvoorbeeld lusteloos te klappen, terwijl de koningin glom van trots. De meningen van de adviseurs over dit plan leken ook verdeeld.

‘Dank u zeer voor deze inleiding, Uwe Majesteit,’ kondigde Gavril aan terwijl hij zich naar het podium spoedde. ‘Heel goed gedaan. Als u faalt in het prinsenbestaan, kunt u altijd nog de showbizz in.’

Maxon liep schaterlachend naar zijn stoel. De camera’s waren nu op Gavril gericht, maar ik keek naar Maxon en zijn ouders. Ik kon maar niet begrijpen waarom ze zo verschillend reageerden.

‘Onderdanen van Illea, vanavond trakteren wij u op de innerlijke rijkdom van elk van deze jongedames. U popelt natuurlijk ze te leren kennen. U bent benieuwd naar de ontwikkelingen met onze prins Maxon, dat weet ik. Dus vanavond… vragen we ze het gewoon. Laten we beginnen met…’ Gavril keek op zijn spiekbriefje. ‘…Lady Celeste Newsome uit Clermont!’

Celeste stond soepel op van haar plaats op de bovenste rij en schreed de trap af. Ze kuste Gavril zelfs op beide wangen voordat ze ging zitten. Haar interview verliep voorspelbaar, net als dat van Bariel. Ze bogen vaak voorover voor een duidelijke opname van hun decolleté, in de hoop sexy over te komen. Het zag er erg onnatuurlijk uit. Ik bestudeerde hun gezichten op de monitors terwijl ze voortdurend naar Maxon keken en knipoogden. Af en toe, zoals toen Bariel probeerde sensueel haar lippen te bevochtigen, maakten Marlee en ik oogcontact. We moesten onze blik afwenden om niet in de lach te schieten.

Tiny’s stem paste bij haar kleine postuur. In de loop van het interview werd ze steeds moeilijker te verstaan. Maar ze was lief en ik hoopte dat Maxon haar niet zou uitschakelen omdat ze moeilijk in het openbaar sprak. Emmica was zelfverzekerd, net als Marlee. Het grootste verschil tussen die twee was dat Marlee zo opgewonden en enthousiast was dat haar stem steeds hoger werd.

Gavril stelde verschillende vragen, maar twee leken in elk interview terug te komen: ‘Wat vind je van prins Maxon?’ en ‘Ben jij het meisje dat hem heeft beledigd?’ Ik keek er niet naar uit het hele land te moeten opbiechten dat ik de toekomstige koning de les had gelezen. Goddank had ik me, voor zover ik wist, tot één keer beperkt.

Iedereen vertelde vol trots dat zij niet degene was die hem had uitgefoeterd. Vervolgens zei elk meisje dat Maxon aardig was. Dat was verreweg het meest gebruikte woord: aardig. Celeste zei dat hij knap was. Bariel vond dat hij een natuurlijk gezag uitstraalde, wat ik griezelig vond klinken. Een paar meisjes werd gevraagd of Maxon hen al had gekust. Ze bloosden allemaal en zeiden van niet. Na het derde of vierde ‘nee’ richtte Gavril zich tot Maxon.

‘Hebt u nog geen van deze dames gekust?’ vroeg hij quasigeschokt.

‘Ze zijn hier nog maar twee weken! Zie ik eruit of ik zoiets zou doen?’ antwoordde Maxon. Hij bracht het luchtig, maar leek toch in verlegenheid gebracht. Zou hij echt nog nooit iemand hebben gekust?

Samantha had net gezegd dat ze een geweldige tijd had, toen Gavril mij al naar voren riep. De andere meisjes applaudisseerden toen ik opstond, zoals we voor iedereen deden. Ik glimlachte nerveus naar Marlee. Op weg naar het podium concentreerde ik me op mijn voeten. Toen ik eenmaal in de stoel zat, bleek ik tot mijn grote vreugde Maxon goed te kunnen zien over Gavrils schouder. Hij knipoogde naar me toen ik de microfoon oppakte. Op slag voelde ik me zekerder, ik hoefde niemand te overtuigen.

Ik schudde Gavrils hand en ging tegenover hem zitten. Nu ik dichterbij zat, kon ik eindelijk de speld op zijn revers goed bekijken. Door de camera had de afbeelding aan detail verloren, maar ik zag nu dat hij niet alleen bestond uit de lijnen en krullen van een G-sleutel. In het midden was een kleine X gegraveerd, waardoor het geheel eruitzag als een ster. Hij was prachtig.

‘America Singer. Wat een interessante naam. Zit er een verhaal achter?’ vroeg Gavril.

Opgelucht haalde ik adem. Dit was een makkie. ‘Ja, eigenlijk wel. Toen mijn moeder zwanger was van mij, schopte ik veel. Ze zei dat er een vechter onderweg was en daarom noemde ze me naar het land dat zo hard had geknokt om overeind te blijven. Vreemd genoeg heeft ze gelijk kregen. Zolang als ik me kan herinneren hebben we alleen maar ruziegemaakt.’

Gavril lachte. ‘Ze klinkt zelf ook als iemand met een sterke wil.’

‘Die heeft ze ook. Veel van mijn koppigheid heb ik van haar.’

‘Dus je bent koppig? En je hebt een opvliegend karakter?’

Ik zag Maxon lachend zijn hand voor zijn mond slaan.

‘Soms.’

‘Als je opvliegend bent, ben jij dan toevallig degene die onze prins op zijn nummer heeft gezet?’

Ik zuchtte. ‘Ja, dat was ik. En nu krijgt mijn moeder een hartaanval.’

Maxon riep naar Gavril: ‘Laat haar het hele verhaal vertellen.’

Gavril keek snel van de een naar de ander. ‘O! Wat is het hele verhaal?’

Ik probeerde verontwaardigd Maxons aandacht te trekken, maar de hele situatie was zo bizar dat het niet lukte.

‘De… een van de eerste nachten hier kreeg ik het een beetje… benauwd en wilde ik per se naar buiten. De schildwachten lieten me niet gaan. Ik stond op het punt flauw te vallen in de armen van een van hen toen Maxon eraan kwam en ze beval de deur voor me te openen.’

‘Aha,’ zei Gavril met zijn hoofd een tikje schuin.

‘Hij liep me achterna om er zeker van te zijn dat het goed met me ging… Maar ik was erg gespannen, dus toen hij me aansprak, beschuldigde ik hem ervan dat hij verwaand en oppervlakkig was. Daar kwam het op neer.’

Gavril grinnikte. Ik keek langs hem heen naar Maxon, die schudde van het lachen. Des te gênanter was het dat de koning en de koningin ook zaten te lachen. En naar de meisjes hoefde ik me niet om te draaien om hun gegiechel te horen. Goed dan. Misschien zouden ze me nu eindelijk niet langer als een soort bedreiging zien; ik was slechts iemand om wie Maxon kon lachen.

‘En, heeft hij je vergeven?’ vroeg Gavril, iets ernstiger nu.

‘Vreemd genoeg wel.’ Ik haalde mijn schouders op.

‘Wat voor activiteiten ondernemen jullie samen nu jullie het bijgelegd hebben?’ Gavril werd weer zakelijk.

‘Meestal wandelen we door de tuin. Hij weet dat ik ervan houd om buiten te zijn. En we praten.’ Het klonk armoedig vergeleken bij wat sommige meisjes hadden verteld. Uitjes naar het theater, jagen, paardrijden. Indrukwekkende activiteiten naast die van mij.

Plotseling begreep ik waarom hij de afgelopen week aan het speeddaten was geweest. De meisjes hadden iets nodig om aan Gavril te vertellen en Maxon had dat moeten leveren. Ik vond het nog altijd vreemd dat hij daarover niets aan mij had verteld, maar nu wist ik tenminste waarom hij afwezig was geweest.

‘Dat klinkt ontspannend. Geniet je in het paleis het meest van de tuin?’

Ik glimlachte. ‘Misschien wel. Maar het eten is ook voortreffelijk, dus…’

Gavril lachte weer. ‘Jij bent toch de laatst overgebleven Vijf in de wedstrijd? Denk je dat dit je kansen verkleint om prinses te worden?’

‘Nee!’ flapte ik eruit, voordat ik er erg in had.

‘Tjonge! Hier zit een vrouw met pit.’ Gavril leek in zijn nopjes met zo’n welgemeend, spontaan antwoord. ‘Dus je denkt dat je de anderen gaat verslaan? Dat je de eindstreep haalt?’

Ik wist wel beter. ‘Nee, nee. Zo bedoel ik het niet. Ik geloof niet dat ik beter ben dan de andere meisjes. Ze zijn allemaal even geweldig. Ik denk alleen niet dat Maxon iemand beoordeelt op haar kaste.’

Er werd massaal naar adem gehapt. Ik herhaalde in gedachten wat ik had gezegd. Het duurde even voor mijn vergissing tot me doordrong. Ik had hem Maxon genoemd. Om dit achter gesloten deuren tegen een ander meisje te doen, was tot daaraan toe, maar om en plein public zijn naam zonder ‘prins’ ervoor uit te spreken, was onvoorstelbaar informeel. En zo had ik hem net genoemd, live op televisie.

Ik keek naar Maxon om te zien of hij boos was. Hij had een flauwe glimlach om zijn lippen. Hij was dus niet boos… maar ik had mezelf in verlegenheid gebracht en bloosde hevig.

‘Aha, het ziet ernaar uit dat je onze prins al goed hebt leren kennen. Vertel eens, wat vind je van Maxon?’

Terwijl ik op mijn beurt had zitten wachten, had ik verschillende antwoorden bedacht. Ik zou grappen maken over zijn lach, of vertellen met wat voor koosnaam zijn toekomstige vrouw hem moest aanspreken. De enige manier waarop ik me hieruit kon redden, was door op mijn humor te vertrouwen. Maar toen ik mijn ogen opsloeg om een van mijn voorgekauwde antwoorden te geven, zag ik Maxons gezicht.

Hij was oprecht geïnteresseerd in wat ik van hem vond.

Ik kon hem niet belachelijk maken, niet nu ik de kans had te zeggen hoe ik werkelijk over hem dacht sinds we bevriend waren. Ik kon geen flauwe grappen maken over de persoon die mij vanwege mijn gebroken hart in de race hield. De man die mijn familie dozen vol zoete lekkernijen stuurde. Die zich naar me toe haastte omdat hij zich zorgen om me maakte als ik hem te spreken vroeg.

Nog maar een maand geleden keek ik naar de televisie en zag ik een stijve, afstandelijke, saaie persoon van wie ik me niet kon voorstellen dat iemand van hem kon houden. Hoewel hij in geen enkel opzicht leek op mijn ex-vriendje, was hij het waard om van gehouden te worden.

‘Maxon Schreave is een en al goedheid. Hij wordt een fenomenale koning. Hij geeft meisjes die jurken horen te dragen spijkerbroeken en wordt niet boos als iemand die hem niet kent, hem verkeerd beoordeelt.’ Ik keek Gavril zonder blikken of blozen aan en hij glimlachte. ‘Degene die met hem trouwt is een gelukkig mens. En wat er ook met mij gebeurt, ik voel me vereerd zijn onderdaan te zijn.’

Ik zag Maxon een brok in zijn keel wegslikken en sloeg mijn ogen neer.

‘America Singer, dank je zeer.’ Gavril stak zijn hand naar me uit. ‘De volgende is Lady Tallulah Bell.’

Van de volgende interviews kreeg ik niets mee, al staarde ik uit alle macht naar de twee stoelen op het podium. Mijn gesprek met Gavril was veel persoonlijker geworden dan de bedoeling was. Ik durfde Maxon niet meer aan te kijken. Het enige waaraan ik nog kon denken, was het interview.



Het was rondom tienen toen er op mijn deur werd geklopt. Ik zwaaide hem open en daar stond Maxon.

Hij sloeg zijn ogen ten hemel. ‘Je moet hier ’s nachts echt een dienstmeisje hebben.’

‘Maxon! O, het spijt me zo. Ik wilde je niet zo noemen in het bijzijn van iedereen. Het was zo stom.’

‘Denk je nu echt dat ik boos op je ben?’ zei hij. Hij stapte mijn kamer in en sloot de deur achter zich. ‘Je noemt me zo vaak bij mijn naam, dus het is logisch dat je je een keer verspreekt. Ik wou alleen dat het in een intiemere situatie was gebeurd,’ zei hij met een pesterige glimlach. ‘Maar ik neem het je niet kwalijk.’

‘Echt niet?’

‘Natuurlijk niet. En dat meen ik.’

‘Bah, ik stond echt voor gek vanavond. Dat je me dat verhaal liet vertellen!’ Ik gaf hem een vriendschappelijke por in zijn zij.

‘Dat was het leukste deel van de avond. Mijn moeder vond het ook erg vermakelijk. In haar tijd waren meisjes nog gereserveerder dan Tiny, en dan noem jij me zomaar oppervlakkig… Ze kon er maar niet over uit.’

Fijn. Nu dacht de koningin ook al dat ik een ongeleid projectiel was. We liepen door mijn kamer en kwamen uit op het balkon. Een warm briesje voerde vanuit de tuin de geuren van duizenden bloemen aan. Een volle maan scheen op ons neer en versterkte het licht rondom het paleis, waardoor Maxons gezicht een mysterieuze gloed kreeg.

‘Nou, ik ben blij dat jij je zo goed vermaakt,’ zei ik, en ik liet mijn vingers over de balustrade glijden. Maxon veerde overeind om op de balkonrand te gaan zitten. Hij zag er ontspannen uit.

‘Jij bent gewoon komisch. Wen er maar aan.’

Hm. Hij was bijna grappig.

‘Maar… wat je zei…’ begon hij aarzelend.

‘Welk deel van het interview? Toen ik je beledigde, of zei dat ik altijd ruzie had met mijn moeder, of dat het eten een van de fijnste dingen was aan mijn verblijf hier?’ Ik sloeg mijn ogen ten hemel.

Hij lachte kort. ‘Het deel waarin je mij een goed mens noemt…’

‘O. Wat is daarmee?’ Die paar zinnen leken ineens veel beschamender dan alle andere dingen die ik had gezegd. Ik boog mijn hoofd en friemelde aan mijn jurk.

‘Ik stel het op prijs dat je zo gewoon mogelijk wilt zijn, maar je hoefde niet zo ver te gaan.’

Mijn hoofd schoot overeind. Hoe kon hij dat denken? ‘Maxon, dat zei ik niet voor de show. Als je me een maand geleden had gevraagd hoe ik werkelijk over je dacht, had ik iets heel anders gezegd. Maar nu ken ik je, dus wat ik zei is waar. En meer dan dat.’

Hij zweeg, maar er speelde een flauwe glimlach om zijn lippen. ‘Dank je,’ zei hij uiteindelijk.

‘Graag gedaan.’

Maxon schraapte zijn keel. ‘Hij zal ook een gelukkig mens zijn.’ Hij sprong van de balustrade en liep naar me toe.

‘Wie?’

‘Je vriendje. Als hij weer bij zinnen komt en je smeekt hem terug te nemen…’ zei Maxon droogjes.

Ik moest lachen. Zoiets gebeurde niet in mijn wereld.

‘Hij is mijn vriendje niet meer. En hij heeft me duidelijk genoeg laten weten dat hij over me heen is.’ Ik kon niet om het sprankje hoop in mijn stem heen.

‘Onmogelijk. Hij heeft je intussen op tv gezien en is weer helemaal voor je gevallen. Maar ik vind dat je nog steeds te goed bent voor hem.’ Maxon sprak bijna alsof het hem verveelde, alsof hij dit al ontelbare keren had meegemaakt.

‘Nu we het er toch over hebben,’ zei hij iets harder. ‘Als je niet wilt dat ik verliefd op je word, moet je ophouden er zo betoverend uit te zien. Het eerste wat ik morgenochtend doe, is je dienstmeisjes vragen een paar aardappelzakken aan elkaar te naaien voor jou.’

Ik gaf hem weer een por. ‘Hou op, Maxon.’

‘Ik meen het. Je bent te mooi voor je eigen bestwil. Als je vertrekt moeten we lijfwachten met je meesturen. Je overleeft het anders niet in je eentje,’ zei hij met gespeeld medelijden. ‘Arm kind.’

‘Ik kan er niks aan doen,’ verzuchtte ik. ‘Je wordt volmaakt geboren of niet.’ Ik wuifde mijn gezicht koelte toe, alsof het mooi zijn me uitputte.

‘Nee, daar kun je inderdaad niks aan doen.’

Ik giechelde. Het ontging me dat Maxon de grap er niet van inzag.

Ik staarde de tuin in en zag vanuit een ooghoek dat Maxon naar me keek. Zijn gezicht was heel dichtbij. Toen ik me opzij draaide om te vragen waar hij naar keek, merkte ik tot mijn verbazing dat hij zo dichtbij was dat hij me makkelijk kon kussen.

Het verbaasde me nog meer dat hij het nog deed ook.

Ik deinsde verschrikt achteruit.

‘Sorry,’ mompelde hij. Ook hij deed een stap achteruit.

‘Wat doe je?’ fluisterde ik verschrikt.

‘Sorry.’ Hij stond half afgewend, duidelijk beschaamd.

‘Waarom deed je dat?’ Ik bracht mijn hand naar mijn mond.

‘Het komt… door wat je eerder allemaal zei en doordat je me gisteren vroeg te komen… door hoe je je gedroeg… Ik dacht dat je gevoelens voor mij misschien waren veranderd. En ik vind je leuk, ik dacht dat je dat wel wist.’ Hij keerde zijn gezicht naar me toe. ‘En… O, was het zo erg? Je ziet er niet erg blij uit.’

Ik probeerde zo neutraal mogelijk te kijken. Maxon leek gekrenkt.

‘Het spijt me,’ vervolgde hij, en hij leunde tegen de balustrade. ‘Ik heb nog nooit iemand gekust. Ik weet niet wat me bezielde. Ik ben gewoon… Het spijt me, America.’ Hij slaakte een diepe zucht en haalde wanhopig zijn hand door zijn haar.

Ik werd warm vanbinnen. Dit had ik niet verwacht. Hij wilde dat zijn eerste kus met mij zou zijn. Ik dacht aan de Maxon die ik had leren kennen – de man die zo complimenteus was, die bereid was mij de winst van een verloren weddenschap te gunnen en me vergaf als ik hem pijn deed, zowel fysiek als emotioneel – en betrapte me erop dat ik het eigenlijk niet eens zo erg vond.

Toegegeven, ik had nog steeds gevoelens voor Aspen. Daar kon ik niet omheen. Maar als ik niet bij hem kon zijn, wat weerhield me er dan van om iets met Maxon te beginnen? Niets anders dan mijn vooroordeel over hem, dat niet in de buurt kwam van hoe hij werkelijk was.

Ik stapte op hem af en wreef met mijn hand over zijn voorhoofd.

‘Wat doe je?’

‘Ik veeg de herinnering uit. Dit kunnen we beter.’ Ik trok mijn hand terug en ging naast hem tegen de balustrade staan, met mijn gezicht naar mijn kamer. Maxon verroerde zich niet… maar hij glimlachte.

‘America, je kunt het verleden niet veranderen.’ Toch zag hij er hoopvol uit.

‘Dat kunnen we wel. Bovendien, wie komt het ooit te weten, behalve jij en ik?’

Hij keek me aan, en ik zag aan zijn gezicht dat hij zich afvroeg of hij dit wel kon doen, maar langzaam maar zeker keerde het zelfvertrouwen terug in zijn ogen. We bleven roerloos staan, totdat ik me herinnerde wat ik had gezegd.

‘Je wordt volmaakt geboren of niet,’ fluisterde ik. ‘Daar kun je niks aan doen.’

Hij kwam dichterbij, sloeg zijn armen om mijn middel en draaide me naar zich toe. Zijn neus kietelde die van mij. Hij streelde voorzichtig mijn wang, alsof hij bang was dat ik zou breken.

‘Nee, daar kun je niks aan doen,’ fluisterde hij schor.

Met zijn hand op mijn gezicht bracht Maxon zijn mond naar de mijne en gaf me een vlinderachtige kus. Zijn tederheid gaf me het gevoel dat ik mooi was. Zonder iets te zeggen begreep ik hoe opwindend en tegelijkertijd angstig dit moment voor hem was. Maar het ging dieper, voelde ik, hij was gek op me.

Zo voelde het dus om een dame te zijn.

Na een tijdje trok hij zich terug en vroeg: ‘Was dat beter?’

Ik kon alleen maar knikken. Maxon zag eruit of hij op het punt stond een achterwaartse salto te maken. En ik had hetzelfde gevoel in mijn borstkas. Dit was zo onverwachts. Het ging allemaal te snel, het was onwerkelijk. De verwarring moest van mijn gezicht af te lezen zijn, want Maxon werd weer serieus.

‘Mag ik iets zeggen?’

Ik knikte weer.

‘Ik ben niet zo achterlijk om te geloven dat je je vorige vriendje totaal bent vergeten. Ik weet wat je achter de rug hebt en dat je hier niet onder normale omstandigheden terecht bent gekomen. Jij denkt dat er hier anderen zijn die beter bij mij en dit leven passen. Ik wil je niet pushen om blij te zijn met wat hier gebeurt. Ik wil alleen maar… Ik wil alleen maar weten of het mogelijk is…’

Dat was een moeilijke vraag. Was ik bereid een leven te leiden dat ik nooit had gewild? Kon ik lijdzaam toezien dat hij met anderen afsprak omdat hij er zeker van wilde zijn dat hij zich niet vergiste? Wilde ik de verantwoordelijkheden op me nemen die hoorden bij het leven van een prinses? Was ik bereid van hem te houden?

‘Ja, Maxon,’ fluisterde ik. ‘Dat is mogelijk.’





19





Ik vertelde aan niemand wat er tussen Maxon en mij gebeurd was, zelfs niet aan Marlee of mijn dienstmeisjes. Het was een verrukkelijk geheim waar ik onder de slaapverwekkende lessen van Silvia, of tijdens een lange dag in de Vrouwenkamer in kon wegvluchten. Eerlijk gezegd dacht ik vaker dan verwacht terug aan die kussen, niet alleen aan de heerlijke maar ook aan de stuntelige.

Ik wist dat ik niet op stel en sprong verliefd zou worden op Maxon. Dat zou mijn hart niet toestaan. Toch bevond ik me plotseling in een situatie waarin ik dat misschien wel zou willen. Ik dacht er vaak aan, maar praatte er met niemand over.

Een paar keer kwam ik in de verleiding om mijn geheim rond te bazuinen. Vooral toen Natalie, drie dagen nadat het gebeurd was, in de halfvolle Vrouwenkamer kwam vertellen dat Maxon haar had gekust.

Het was bijna niet te geloven, zo ontdaan als ik was van haar mededeling. Ik betrapte mezelf erop dat ik naar Natalie keek en me afvroeg wat er zo bijzonder aan haar was.

‘Je moet ons alles vertellen!’ riep Marlee.

Ook de andere meisjes waren nieuwsgierig, maar Marlee was het meest enthousiast. Sinds haar laatste afspraak met Maxon leek ze plotseling veel meer belangstelling te hebben gekregen voor de vorderingen van de anderen. Ik had geen idee hoe dat kwam en was te laf om het te vragen.

Natalie had geen aansporing nodig. Ze ging op een van de banken zitten en drapeerde haar jurk om zich heen. Ze zat kaarsrecht. Tamelijk opvallend voor iemand die altijd zo relaxed was. Ze had haar handen in haar schoot gelegd en zag eruit alsof ze al aan het oefenen was voor prinses. Ik had veel zin om tegen haar te zeggen dat één kus niet betekende dat ze zou winnen.

‘Ik zal jullie de details besparen, maar het was behoorlijk romantisch.’ Ze zei het op een dweperige toon, met een ingetrokken kin. ‘Hij nam me mee naar het dak. Daar is een soort balkon, dat volgens mij wordt gebruikt als uitkijkplaats voor de paleiswachten. We konden over de muur heen kijken en zagen de stad liggen, met glinsterende lichtjes zover als we konden kijken. Hij zei niet veel, tot hij me ineens naar zich toe trok en me kuste.’ Ze straalde van blijdschap.

Marlee zuchtte. Celeste zag eruit alsof ze op het punt stond met iets te gaan gooien en ik zat maar een beetje te kijken.

Ik zei voortdurend tegen mezelf dat ik het van me af moest laten glijden. Dit hoorde allemaal bij de Selectie. Misschien wilde ik wel helemaal niet dat Maxon uiteindelijk voor mij koos. Ik zou mezelf gelukkig moeten prijzen dat Celeste nu een nieuw doelwit had voor haar pesterijen. Na het voorval met mijn jurk was ik blij dat ze zich op iemand anders zou richten. Het schoot me te binnen dat ik vergeten was dat tegen Maxon te zeggen.

‘Denk je dat zij de enige is die door hem gekust is?’ vroeg Tuesday me fluisterend.

Kriss, die naast me stond, hoorde hoe bezorgd ze klonk. ‘Hij kust niet zomaar iemand. Er moet toch íéts zijn wat ze goed doet,’ antwoordde ze klaaglijk.

‘Stel je voor dat hij al de helft van de meisjes hier in de kamer gekust heeft, maar dat niemand daar iets over zegt?’ vroeg Tuesday zich hardop af. ‘Misschien is dat wel hun strategie.’

‘Wanneer iemand ergens zijn mond over houdt, hoeft dat niet per se een strategie te zijn,’ wierp ik tegen. ‘Zo iemand kan ook gewoon gesloten zijn.’

Kriss snoof. ‘En als Natalie nou eens een spelletje met ons speelt? Iedereen in de kamer maakt zich nu zorgen, en ik denk niet dat iemand Maxon durft te vragen of hij haar echt gekust heeft. Het kan best zijn dat ze liegt, maar daar komen we nooit achter.’

‘Denk je dat ze daartoe in staat is?’ vroeg ik.

‘Ik wilde dat ik op dat idee was gekomen. Als het tenminste waar is,’ zei Tuesday smachtend.

Kriss zuchtte. ‘Dit is allemaal veel ingewikkelder dan ik verwacht had.’

‘Vertel mij wat,’ mompelde ik.

‘Ik vind bijna iedereen hier in deze kamer aardig,’ ging ze verder. ‘Maar als ik hoor dat Maxon iets doet met iemand anders, dan pieker ik er alleen maar over hoe ik haar de loef af kan steken,’ bekende ze. ‘Ik vind het geen prettig idee dat ik met jullie allemaal de strijd moet aanbinden.’

‘Zoiets zei ik gisteren ook al tegen Tiny,’ reageerde Tuesday. ‘Ik weet dat ze een beetje verlegen is, maar ze is een echte dame en ik denk dat ze een geweldige prinses zal zijn. En ook al wil ik de kroon graag voor mezelf, toch kan ik niet boos op haar zijn als ze meer afspraakjes heeft dan ik.’

Kriss en ik wisselden een snelle blik van verstandhouding en ik wist dat we allebei hetzelfde dachten. Tuesday had ‘kroon’ gezegd, niet ‘hem’. Maar ik zei er niets van omdat het tweede gedeelte van haar betoog iets herkenbaars had.

‘Daar hebben Marlee en ik het ook steeds over. Dat we heel bijzondere kwaliteiten in de ander ontdekken.’

We keken elkaar aan. Het voelde alsof er iets veranderd was. Opeens was ik niet meer zo jaloers op Natalie, en ik ergerde me zelfs niet meer aan Celeste. We beleefden dit allemaal op onze eigen manier, en misschien wel om heel verschillende redenen, maar we beleefden het tenminste samen.

‘Misschien had koningin Amberly wel gelijk,’ zei ik. ‘Het enige wat je kunt doen, is jezelf blijven. Het is minder erg als Maxon me naar huis stuurt omdat ik mezelf ben geweest, dan dat hij me houdt omdat ik deed alsof ik iemand anders was.’

‘Dat is waar,’ zei Kriss. ‘En uiteindelijk moeten er toch 34 meisjes vertrekken. Als ik de enige was die overbleef, zou ik wel graag ieders steun hebben. Dus kunnen we elkaar maar beter helpen.’

Ik knikte. Ze had gelijk en ik wist dat ik anderen kon helpen.

Op dat moment kwam Elise de kamer binnenstormen met Zoë en Emmica in haar kielzog. Normaal was ze erg traag en rustig, en ze sprak nooit met stemverheffing. Maar vandaag begon ze meteen tegen ons te gillen.

‘Kijk eens naar deze kammen,’ riep ze, en ze stak twee prachtige, met kostbare edelstenen bezette haarkammen naar ons uit. ‘Die heeft Maxon me gegeven. Zijn ze niet prachtig?’

Er ging een nieuwe vlaag van opwinding en teleurstelling door de kamer. Het vertrouwen van zo-even vervloog.

Ik probeerde me niet te laten ontmoedigen. Had ik tenslotte zelf ook geen cadeaus gekregen? Ik was toch ook gekust? Maar terwijl de kamer volstroomde met meisjes en alle verhalen weer opnieuw werden verteld, kreeg ik steeds meer zin om me te verstoppen. Misschien was dit een goede dag om alleen met mijn dienstmeisjes door te brengen. Ik was nog aan het nadenken of ik weg zou gaan toen Silvia binnenkwam. Ze zag er tegelijkertijd moe en opgewonden uit.

‘Dames!’ riep ze, in een poging ons te kalmeren. ‘Dames, zijn jullie er allemaal?’

‘Ja!’ antwoordden we in koor.

‘De hemel zij dank,’ zei ze terwijl ze ging zitten. ‘Ik weet dat het kort dag is, maar we hebben net gehoord dat de koning en koningin van Swendway over drie dagen op bezoek komen. Zoals jullie allemaal weten, hebben we speciale banden met de koninklijke familie. Bovendien komen de overige familieleden van de koningin ook op die dag om kennis met jullie te maken. Dat wordt dus een drukte van belang. Omdat we nog maar weinig tijd hebben, moeten jullie alle middagen vrijhouden. De lessen zijn in de Grote Zaal en ze beginnen direct na de lunch.’ Ze draaide zich om en vertrok weer.



Je zou denken dat het paleispersoneel ruimschoots de tijd had gehad om alles te organiseren. In de tuinen waren enorme open tenten opgezet en verspreid over het gras stonden tafels met voedsel en dranken. Het aantal paleiswachten was groter dan normaal, en daar kwamen de Swendische lijfwachten die de koning en de koningin hadden meegebracht nog bij. Ik vermoedde dat zelfs zij wisten hoe kwetsbaar het paleis was.

Er was een tent met tronen voor de koning, de koningin en Maxon, en voor de koning en koningin van Swendway. De Swendische koningin, van wie ik de naam met geen mogelijkheid kon uitspreken, was bijna net zo mooi als koningin Amberly. Ze wekten de indruk goede vriendinnen te zijn. Iedereen zat comfortabel onder het linnen dak, behalve Maxon. Die was druk bezig alle meisjes aan zijn familieleden voor te stellen.

Maxon leek blij te zijn om zijn neven en nichten te zien, zelfs de allerkleinsten, die voortdurend aan het jasje van zijn pak trokken en dan hard wegrenden. Hij had een van zijn vele camera’s bij zich en achtervolgde daarmee de kinderen terwijl hij de ene foto na de andere maakte. Vrijwel alle deelnemers gaapten hem vol bewondering aan.

‘America,’ riep iemand. Ik draaide me om en zag dat Elayna en Leah stonden te praten met een vrouw die sprekend op de koningin leek.

‘Kom eens hier, dan stel ik je voor aan de zus van de koningin.’

Iets in Elayna’s toon maakte dat ik aarzelde om me bij hen te voegen, maar ik kon het niet benoemen. Ik liep hun kant op en maakte een reverence voor de onbekende.

Ze begon te giechelen. ‘Laat maar zitten, schat. Ik ben de koningin niet, ik ben Adele, Amberly’s oudere zus.’

Ze stak haar hand uit en hikte toen ik die schudde. Ze had een licht accent. Haar manier van doen had iets vertrouwds, iets huiselijks. Ze had een vol figuur en hield een halfvol glas wijn in haar andere hand. Te oordelen naar haar lodderige oogopslag was het niet haar eerste.

‘Waar komt u vandaan? Ik vind uw accent zo mooi,’ zei ik. Sommige meisjes uit het Zuiden afkomstig, hadden net zo’n accent. Ik vond de klank van hun stemmen ongelooflijk romantisch.

‘Uit Honduragua, vlak bij de kust. We zijn opgegroeid in een piepklein huisje,’ antwoordde ze. Ze duidde met haar wijsvinger en duim iets aan ter grootte van een paar centimeter.

‘En kijk haar nu eens. Kijk mij eens!’ zei ze met een hoofdbeweging naar haar jurk. ‘Wat is er veel veranderd.’

‘Ik woon in Carolina. Mijn ouders hebben me ooit meegenomen naar zee. Ik vond het er heerlijk,’ antwoordde ik.

‘Nee, nee, nee, kind,’ zei ze, terwijl ze haar woorden onderstreepte met gezwaai van haar hand.

Elayna en Leah leken hun lachen in te houden. Blijkbaar vonden ze dat de zus van de koningin zich veel te familiair gedroeg.

‘De stranden van Midden-Illea zijn waardeloos in vergelijking met die van het zuiden. Je moet er echt een keer naartoe.’

Ik knikte glimlachend. Ik wilde dolgraag meer van het land zien, maar ik betwijfelde of het er ooit van zou komen.

Een van Adeles talrijke kinderen kwam naar haar toe en trok haar mee. Elayna en Leah barstten in lachen uit.

‘Is ze niet kostelijk?’ zei Leah.

‘Hoezo? Ze lijkt mij heel vriendelijk,’ antwoordde ik schouderophalend.

‘Ze is ordinair,’ reageerde Elayna. ‘Je had moeten horen wat ze allemaal vertelde voordat je kwam.’

‘Wat mankeert er dan aan haar?’

‘Je zou toch denken dat ze de afgelopen jaren links en rechts wel wat goede manieren had opgepikt. Blijkbaar is ze aan de klauwen van Silvia ontsnapt,’ zei Leah met een vals lachje.

‘Moet ik je helpen herinneren dat ze opgevoed is als een Vier, net als jij?’ snoerde ik haar de mond.

Haar zelfingenomen grijns vervaagde. Blijkbaar drong het tot haar door dat Adele en zij niet zo veel verschilden. Maar Elayna, die was opgegroeid als Drie, bleef doorpraten.

‘Als ik win, wordt mijn familie opgeleid of gedeporteerd, daar kun je op rekenen. Het zal mij niet gebeuren dat ze me zo voor schut zetten.’

‘Wat was er dan zo gênant?’ vroeg ik.

Elayna maakte een afkeurend geluid. ‘Ze was dronken. De koning en de koningin van Swendway zijn hier. Ze hadden haar moeten opsluiten.’

Ik vond het wel genoeg en liep weg om zelf een glas wijn te gaan halen. Met mijn glas in mijn hand keek ik om me heen. Nergens zag ik een groepje waar ik me bij wilde aansluiten. De ontvangst was prachtig en interessant, maar vooral vreselijk vervelend.

Ik dacht terug aan wat Elayna had gezegd. Stel dat ik zou winnen en in het paleis ging wonen, verwachtte ik dan van mijn familieleden dat ze zich zouden aanpassen? Ik keek naar de rondrennende kinderen en naar de groepjes druk pratende volwassenen. Wilde ik niet dat Kenna bleef wie ze was en dat haar kinderen van dit leven konden genieten, hoe ze zich ook gedroegen? Hoe zou het leven in het paleis mij veranderen? Zou Maxon willen dat ik veranderde? Was hij zo druk bezig andere meisjes te kussen omdat er met mij iets niet in de haak was? Ik vroeg me af of ik me de resterende tijd van de Selectie zo zou blijven ergeren.

‘Lach eens.’

Toen ik me omdraaide, maakte Maxon een foto van me. Verrast deinsde ik terug. Dit was voor mij de druppel die de emmer deed overlopen en ik wendde mijn hoofd af.

Maxon liet zijn camera zakken. ‘Is er iets?’

Ik haalde mijn schouders op.

‘Wat is er?’

‘Ik heb vandaag geen zin om mee te doen aan de Selectie,’ antwoordde ik kortaf.

Bedaard kwam Maxon dichterbij. Hij dempte zijn stem. ‘Wil je met iemand praten? Ik kan je nú een luisterend oor bieden.’

Zuchtend probeerde ik een beleefde glimlach op mijn gezicht te toveren. ‘Nee, ik moet gewoon nadenken.’ Ik maakte aanstalten om weg te lopen.

‘America,’ zei hij zacht. ‘Heb ik iets verkeerd gedaan?’

Ik aarzelde. Zou ik vragen waarom hij Natalie gekust had? Moest ik hem vertellen hoe gespannen ik me bij de andere meisjes voelde, nu de relatie tussen hem en mij veranderd was? Zou ik zeggen dat ik niet wilde dat mijn familie of ikzelf veranderde om bij hem te kunnen horen? Ik stond op het punt mijn hart uit te storten toen er achter ons een schelle stem klonk.

‘Prins Maxon?’

We draaiden ons om. Het was Celeste. Ze was in gesprek met de koningin van Swendway en wenkte met haar arm. Het was duidelijk dat ze het gesprek wilde voeren aan de arm van Maxon.

‘Ga maar,’ zei ik hoorbaar geërgerd. Maxon keek me aan. De uitdrukking op zijn gezicht zei genoeg. Dit hoorde bij de afspraak en daar moest ik me aan houden. ‘Wees op je hoede met haar,’ kon ik niet laten te zeggen. Ik maakte een reverence en liep weg.

Op weg naar het paleis zag ik Marlee. Zelfs in haar gezelschap had ik geen zin, maar ik zag dat ze in haar eentje was. Ze zat in de brandende zon op een bankje, vlak bij de achterzijde van het paleis. Een paar meter verderop stond een zwijgende jonge schildwacht.

‘Marlee, wat doe je daar? Zoek een plek in de schaduw, voor je verbrandt.’

Ze glimlachte beleefd naar me. ‘Ik zit hier goed.’

‘Dat denk ik niet,’ zei ik terwijl ik mijn hand op haar arm legde. ‘Je hebt dezelfde kleur als mijn haar. Je moet…’

‘Ik blijf liever hier, America.’

Marlee had haar arm losgerukt, maar haar toon was vriendelijk. Ze probeerde de gespannen uitdrukking op haar gezicht te maskeren. Ik wist zeker dat ze niet boos op mij was, maar er was iets aan de hand.

‘Dat is goed. Maar ga toch maar snel uit de zon. Een verbrande huid kan erg pijn doen.’ Ik probeerde mijn ergernis te verbergen en liep naar het paleis.

Eenmaal binnen besloot ik om naar de Vrouwenkamer te gaan. Ik kon niet te lang wegblijven, maar daar zou ik tenminste even alleen kunnen zijn. Toen ik de kamer binnen liep, zag ik Adele. Ze zat in een stoel bij het raam naar het tafereel buiten te kijken. Ze draaide zich naar me om en glimlachte flauw naar me.

Ik liep naar haar toe en ging naast haar zitten. ‘Verstop je je?’

Ze glimlachte. ‘Zoiets. Ik wilde jullie ontmoeten en mijn zus weer eens zien. Maar ik vind het vreselijk als recepties ontaarden in staatsbezoeken. Daar word ik zenuwachtig van.’

‘Ik ben er ook niet dol op. Ik kan me niet voorstellen dat je zo zou moeten leven.’

‘Dat geloof ik graag,’ antwoordde ze loom. ‘Jij bent toch de Vijf?’

Zoals zij het zei, klonk het niet als een belediging, maar meer als een vraag. ‘Ja, dat ben ik.’

‘Ik herinner me je gezicht. Jij was zo aardig voor de mensen op het vliegveld. Zo zou zij zich ook hebben kunnen gedragen.’ Ze maakte een hoofdbeweging naar de koningin buiten en zuchtte. ‘Ik begrijp niet hoe ze het doet. Ze is een van de sterkste mensen die ik ken.’ Ze pakte haar glas wijn en nam een slokje.

‘Ze maakt een sterke indruk, maar ze is ook een echte dame.’

Adele begon te stralen. ‘Ja, maar ze is meer dan dat. Kijk maar eens goed.’

Ik observeerde de koningin en zag haar speurend over het gazon kijken. Ik volgde haar blik en zag dat die op Maxon was gericht. Hij was in gesprek met de koningin van Swendway. Celeste stond naast hem en een van zijn neefjes klemde zich vast aan zijn been.

‘Hij zou een fantastische broer zijn geweest,’ merkte Adele op. ‘Amberly heeft twee miskramen gehad, twee vóór zijn geboorte en één erna. Daar moet ze nog vaak aan denken. En dan kom ik met mijn zes kinderen. Iedere keer als ik haar bezoek, voel ik me daar schuldig over.’

‘Ik weet zeker dat zij daar heel anders over denkt. Ze is vast heel blij als u op bezoek komt,’ verzekerde ik haar.

Ze draaide zich om. ‘Weet je waar ze gelukkig van wordt? Van jullie. Weet je wat ze ziet als ze om zich heen kijkt? Een dochter. Ze weet dat ze, wanneer dit achter de rug is, twee kinderen zal hebben in plaats van één.’

Ik keek weer naar de koningin. ‘Denkt u? Ze lijkt nogal afstandelijk. Ik heb zelfs nog niet met haar gesproken.’

Adele knikte. ‘Wacht maar. Ze is als de dood dat ze zich te veel aan jullie gaat hechten en dan weer afscheid moet nemen. Maar let maar eens op als de groep kleiner is.’

Opnieuw keek ik naar de koningin, en toen van Maxon naar de koning en naar Adele.

Er speelde zoveel door mijn hoofd. Dat families altijd families zouden zijn, wat hun kaste ook was. En dat ieder huisje zijn eigen kruisje had. Eigenlijk haatte ik geen van deze meisjes, hoe fout ze zich ook gedroegen. Ze deden om de een of andere reden allemaal hun best. En ik moest ook niet vergeten dat Maxon me een belofte had gedaan.

‘Neem me niet kwalijk,’ verontschuldigde ik me, ‘maar er is iemand met wie ik moet spreken.’

Adele dronk weer van haar wijn en wuifde me met een tevreden lachje weg. Ik snelde de kamer uit naar de tuinen en belandde weer in de verblindende zon. Ik keek even om me heen en kreeg Maxon in het oog, die, achternagezeten door een neefje, om een struik heen aan het rennen was. Glimlachend stapte ik op hen af.

Eindelijk bleef Maxon staan. Hij stak zijn handen in de lucht, ten teken dat hij zich overgaf. Lachend draaide hij zich om. Toen hij mij zag staan en onze ogen elkaar vonden, verdween de lach van zijn gezicht. Onderzoekend keek hij me aan.

Ik beet op mijn lip en sloeg mijn ogen neer. Ik begreep dat mijn zorgen over wat er allemaal met me gebeurde, als deelnemer aan de Selectie, nog veel meer gevoelens zou losmaken waar ik niet op voorbereid was. Ik moest proberen die niet op anderen af te reageren, vooral niet op Maxon.

Ik dacht aan de koningin die tegelijkertijd gastvrouw moest zijn voor bezoekende staatshoofden, familie en een groep kakelende meiden. Ze organiseerde feesten en ontvangsten en steunde goede doelen. Ze hielp haar man, haar zoon en haar land. En onder dat alles schuilde een Vier met haar eigen verdriet, die nooit toeliet dat haar afkomst of haar zorgen haar van haar taak weerhielden.

Van onder mijn wimpers keek ik naar Maxon en ik glimlachte. Langzaam glimlachte hij terug. Hij fluisterde de kleine jongen iets in zijn oor. Die draaide zich om en rende weg. Maxon trok aan zijn oor. Ik deed hetzelfde.





20





De familie van de koningin bleef een paar dagen, de bezoekers uit Swendway een hele week. De koninklijke families verschenen in het nieuws en spraken over internationale betrekkingen en vrede voor beide landen.

Toen de bezoekers weg waren, maakte de drukte plaats voor rust. Ik was nu een maand in het paleis en voelde me intussen helemaal thuis. Het warme klimaat was een weldaad voor mijn lijf, en het paleis was zo comfortabel dat ik het gevoel had dat ik op vakantie was. September was bijna voorbij. ’s Avonds koelde het behoorlijk af, maar het was hier nog altijd warmer dan thuis. De uitgestrektheid van het paleis had geen geheimen meer voor me en het geluid van klikkende hakken op marmeren vloeren, klinkende kristallen glazen en wachtlopende bewakers was net zo vertrouwd als de koelkast thuis die aansprong, of het gebonk van Gerads voetbal tegen het huis.

Mijn dagelijkse routine bestond uit de maaltijden met de koninklijke familie en de tijd die ik in de Vrouwenkamer doorbracht, maar daartussenin gebeurde er altijd wel iets verrassends. Ik besteedde meer aandacht aan mijn muziekstudie. De instrumenten in het paleis waren oneindig veel beter van kwaliteit dan degene die ik thuis had en ik raakte verwend door het oorstrelende geluid dat ze voortbrachten. Ook in de Vrouwenkamer werd het spannender omdat de koningin zich er al twee keer had vertoond. Ze had nog met niemand een gesprekje aangeknoopt, maar ze trok zich met haar hofdames terug in een hoek en keek vanuit haar gemakkelijke stoel toe terwijl wij lazen of met elkaar keuvelden.

Binnen de groep waren we aan elkaar gewend geraakt en was de vijandigheid afgenomen. Inmiddels wisten we ook welke foto’s het tijdschrift had uitgekozen. Tot mijn schrik was ik een van de koplopers. Marlee stond bovenaan, op de voet gevolgd door Kriss, Tallulah en Bariel. Celeste had Bariel dagenlang genegeerd, maar daarna leek iedereen het van zich af te zetten.

Wat nog altijd de meeste spanning veroorzaakte waren de verhalen van de meisjes die het laatst een afspraakje met Maxon hadden gehad. Ze konden het niet laten erover op te scheppen. Als ik moest afgaan op de manier waarop ze erover spraken, zou je haast denken dat Maxon uiteindelijk zes of zeven vrouwen zou kiezen.

Niet iedereen reageerde zo uitbundig. Marlee, bijvoorbeeld, had al meer dan twee afspraakjes met Maxon gehad, maar had nooit meer zo uitgelaten gereageerd als na de allereerste date. De andere meisjes maakten zich er drukker over dan zij.

‘America, ik wil je iets vertellen, maar je moet me beloven dat je het aan niemand zult doorvertellen,’ zei ze op een dag toen we samen een wandeling door de tuin maakten. Ik wist dat het iets belangrijks moest zijn, want ze had gewacht totdat we uit de buurt van de meisjes in de Vrouwenkamer en de wachten waren.

‘Natuurlijk vertel ik het niet door, Marlee. Is er iets?’

‘Nee, alleen... Ik wil graag je mening over iets.’ Haar gezicht stond bezorgd.

‘Wat is er?’

Ze beet op haar lip en keek me aan. ‘Het gaat over Maxon. Ik denk niet dat het iets wordt tussen ons,’ bekende ze, en ze sloeg haar ogen neer.

‘Waarom denk je dat?’ vroeg ik ongerust. Ze wendde zich af en we liepen weer verder.

‘Om te beginnen, heb ik geen… Ik voel niks, snap je? Er is geen vonk, geen klik.’

‘Maxon is gewoon een beetje verlegen, dat is alles. Je moet hem de tijd geven.’ Het verbaasde me dat ze dat niet had gemerkt.

‘Nee, ik bedoel dat ik hem niet leuk vind.’

‘O.’ Dat was een ander verhaal. ‘Heb je het geprobeerd?’ Wat een stomme vraag.

‘Ja! Natuurlijk. Ik kijk al zo lang uit naar het moment dat hij iets zal zeggen of doen dat me het gevoel geeft dat we iets gemeen hebben. Maar dat is nog altijd niet gebeurd. Hij is knap, maar dat is niet genoeg voor een relatie. Ik weet niet eens of hij zich tot mij aangetrokken voelt. Weet jij toevallig waar hij op valt?’

Ik dacht even na. ‘Nee, nu je het zegt. Ik heb het nog nooit met hem over uiterlijk gehad, dus ik weet ook niet hoe zijn ideale vrouw eruitziet.’

‘Er is nog iets wat me stoort. We praten nooit. Bij jou praat hij honderduit, maar wij lijken elkaar niets te zeggen te hebben. Meestal zitten we gewoon stilletjes naar iets te kijken of te kaarten.’

Ze begon steeds zorgelijker te kijken.

‘Wij praten ook niet altijd, hoor,’ zei ik. ‘Soms zitten we ook alleen maar zwijgend bij elkaar. Het hoeft ook geen liefde op het eerste gezicht te zijn. Misschien duurt dat bij jullie gewoon wat langer.’ Ik probeerde Marlee gerust te stellen, want ik had het gevoel dat ze elk moment in tranen kon uitbarsten.

‘Als ik heel eerlijk ben, America, denk ik dat ik hier alleen nog ben omdat de kijkers me mogen. Volgens mij vindt hij het belangrijk wat het volk van ons vindt.’

Daar had ik nog niet bij stilgestaan. Maar wat Marlee zei klonk heel aannemelijk. Zelf had ik me niets van de mening van het publiek aangetrokken, maar Maxon hield van zijn volk. Zonder het te weten hadden zijn onderdanen invloed op wie de volgende prinses zou worden.

‘Bovendien,’ fluisterde ze, ‘voelt alles tussen ons zo… kaal.’ Ze kreeg tranen in haar ogen.

Ik zuchtte en gaf haar een knuffel. Ik wilde heel graag dat ze in de wedstrijd bleef, maar als ze niet van Maxon hield…

‘Marlee, als je niet met Maxon wilt trouwen, kun je hem dat beter zeggen.’

‘O nee, dat durf ik niet.’

‘Je zult wel moeten. Hij wil niet met iemand trouwen die niet van hem houdt. Als je niets voor hem voelt, moet hij dat weten.’

Ze schudde haar hoofd. ‘Ik kan toch niet zomaar vragen of ik naar huis mag? Ik moet hier blijven. Ik kan niet naar huis… nog niet.’

‘Waarom niet? Wat houdt je hier?’

Ik vroeg me af of Marlee en ik hetzelfde pijnlijke geheim met ons meedroegen. Had zij thuis ook iemand van wie ze afstand wilde nemen? Het enige verschil tussen ons was dat Maxon van mijn geheim op de hoogte was. Ik zou willen dat ze het me vertelde, zodat ik wist dat ik niet de enige was die hier door een bizarre samenloop van omstandigheden was terechtgekomen.

Marlee snifte een paar keer, waarna de tranen even snel verdwenen als ze waren gekomen. Ze rechtte haar rug, streek haar jurk glad en toverde een dappere glimlach op haar gezicht. ‘Misschien heb je gelijk.’ Ik zag dat ze zich afsloot. ‘Ik zal het de tijd geven, en dan komt het vast goed. Maar nu moet ik gaan. Tiny wacht op me.’ Ze stond op en begaf zich half rennend, half lopend terug naar het paleis.

Wat bezielde haar ineens?

De volgende dag ontliep Marlee me, en de dag erna ook. In de Vrouwenkamer hield ik me afzijdig en ik groette haar met een knikje als ik haar tegenkwam. Ik wilde haar laten merken dat ze me kon vertrouwen en dat ik haar niet had willen uithoren.

Pas na vier dagen glimlachte ze even naar me. Ze had een verdrietige, begrijpende blik in haar ogen. Ik knikte kort. Wat zich ook in Marlees hart afspeelde, het zag ernaar uit dat hiermee alles was gezegd.

Die dag zat ik in de Vrouwenkamer toen Maxon me kwam ophalen. Ik moet bekennen dat ik helemaal uitgelaten de deur uit holde en me op de gang in zijn armen wierp.

‘Maxon!’ zei ik zacht. Toen ik me losmaakte, zag ik dat hij stond te schutteren. Ik begreep meteen waarom. Toen we op de dag van de receptie voor de Swendways naar binnen waren gegaan om te praten, had ik hem verteld dat ik met mezelf in de knoop lag. Ik had hem gevraagd of hij me niet meer wilde kussen totdat ik wist wat ik voor hem voelde. Ik wist dat ik hem daarmee had gekwetst, maar hij had geknikt en was zijn belofte nagekomen. Als hij zich gedroeg als mijn vriendje terwijl hij dat niet was, raakte ik maar moeilijk wijs uit mijn gevoelens.

Nadat Camille, Mikaela en Laila naar huis waren gestuurd, waren we nog met 22 deelnemers over. Camille en Laila waren gewoon niet geschikt als toekomstige prinses en vertrokken met stille trom. Mikaela had zo veel heimwee naar huis dat ze twee dagen later in huilen uitbarstte aan het ontbijt. Maxon liep met haar de kamer uit terwijl hij haar troostend op haar rug bleef kloppen. Hij wekte niet de indruk dat hij het erg vond haar te moeten laten gaan en richtte zich weer vol goede moed op de andere deelnemers, onder wie ikzelf. We wisten beiden dat hij zijn hart niet aan mij moest verpanden voordat ik wist naar wie mijn eigen hart uitging.

‘Hoe gaat het?’ vroeg hij, en hij deed een stap achteruit.

‘Prima, hoor. Maar wat doe jij hier? Moet je niet werken?’

‘De vergadering van de commissie Infrastructuur is verzet omdat de voorzitter ziek is. Ik heb de hele middag vrij.’ Zijn ogen begonnen te glanzen. ‘Wat zou je willen gaan doen?’ vroeg hij terwijl hij me een arm aanbood.

‘Ik vind alles leuk. Ik heb nog lang niet alles van het paleis gezien. Jullie hebben toch ook paarden? En een bioscoop? Die heb je me ook nog niet laten zien.’

‘Laten we dat doen. Lekker rustig. Van wat voor films houd je?’ vroeg hij.

We liepen in de richting van de trap naar de kelder.

‘Dat weet ik eigenlijk niet, want ik heb niet zo veel films gezien. Maar ik hou van romantische boeken. En van comedy’s!’

‘Romantisch, zei je?’ Hij trok ondeugend zijn wenkbrauwen op.

Ik schoot in de lach.

Al pratend sloegen we een hoek om. Iets verderop in de gang stond een groep wachten die voor ons opzij ging en salueerde toen we dichterbij kwamen. Het waren er zeker een stuk of tien. Ik liet me er niet door afleiden. Inmiddels was ik zo gewend aan hun aanwezigheid dat ik volledig met mijn gedachten bij de leuke middag was die ik met Maxon zou gaan beleven. Pas toen ik iemand in het voorbijgaan naar adem hoorde happen, keek ik op. Tegelijk draaiden Maxon en ik ons om.

Het was Aspen.

Ook ik hapte naar adem.

Een paar weken daarvoor had ik toevallig een hoffunctionaris horen praten over de dienstplicht. Ik had aan Aspen moeten denken en me afgevraagd of hij al een oproep had gekregen, maar omdat ik te laat was voor Silvia’s les, had ik er verder niet bij stilgestaan. Hij zat dus in dienst. Dat hij nu uitgerekend hier…

Maxon begreep onmiddellijk wat er aan de hand was. ‘America, ken jij die jongeman?’

Ik had Aspen al ruim een maand niet gezien, maar zou hem uit duizenden herkennen. Dit was de jongen die jarenlang in mijn gedachten was geweest en van wie ik nog altijd droomde. Hij leek groter dan in mijn herinnering, alsof hij goed te eten had gehad en regelmatig aan krachttraining deed, en zijn dunne haar was zo kortgeknipt dat er bijna niets van over was. Daar stond hij dan in het prachtige uniform van de paleiswachten terwijl ik hem mijn hele leven alleen maar in tot op de draad versleten tweedehandskleding had gezien. Hij kwam me tegelijkertijd vreemd en vertrouwd voor. Alles aan hem leek anders, behalve zijn ogen… Aspens ogen.

Mijn blik viel op het naamkaartje op zijn uniform: OFFICIER LEGER.

Dit alles gebeurde in een flits. Ik keek onverstoorbaar voor me uit zodat niemand de storm in mijn binnenste zou opmerken. Een wonder op zich, want ik wilde niets liever dan hem aanraken, hem kussen, hem toeschreeuwen dat hij mijn toevluchtsoord moest verlaten. Ik wilde oplossen in het niets, maar ik was zo duidelijk híér.

Iets klopte er niet.

Ik schraapte mijn keel. ‘Ja. Officier Leger komt uit Carolina. Uit mijn geboorteplaats, om precies te zijn.’ Ik glimlachte naar Maxon.

Aspen moest ons hebben horen lachen toen we de hoek om kwamen en hebben gezien dat ik mijn arm nog steeds door die van de prins gestoken had. Hij zou er het zijne wel van denken.

Maxon reageerde opgetogen. ‘Wat een toeval! Welkom, officier Leger. U zult wel blij zijn de favoriet uit uw provincie hier te zien.’ Hij schudde Aspen de hand.

‘Ja, Uwe Majesteit, dat ben ik zeker,’ antwoordde Aspen met een onbeweeglijk gezicht.

Wat bedoelde hij daarmee?

‘Ik wed dat ze ook uw favoriet is?’ zei Maxon aanmoedigend, en hij knipoogde naar me.

‘Natuurlijk, Uwe Majesteit.’ Aspen liet zijn hoofd iets zakken.

En wat bedoelde hij daar nu weer mee?

‘Geweldig. Ik kan me voor America geen betere schildwacht voorstellen dan een man uit haar eigen provincie. Ik zal ervoor zorgen dat u een van haar bewakers wordt. Deze jongedame wil ’s nachts helaas geen dienstmeisje op haar kamer. Ik heb haar ervan proberen te overtuigen…’ Maxon keek me hoofdschuddend aan.

Aspen leek zich eindelijk te ontspannen. ‘Dat verbaast me niets, Majesteit.’

Maxon glimlachte. ‘Hoe dan ook, we zullen niet langer storen. Ik neem aan dat jullie nog een lange dag voor de boeg hebben. Goedendag, mannen,’ zei Maxon met een knikje, en hij troonde me mee. Ik moest mijn uiterste best doen om niet achterom te kijken.

In de duisternis van de bioscoopzaal dacht ik na over wat ik moest doen. Toen ik Maxon had verteld over Aspen, had hij duidelijk gemaakt dat hij niets moest hebben van mensen die me zo slecht behandelden. Zou hij Aspen straffen als hij wist dat de officier die hij zojuist tot mijn schildwacht had benoemd een en dezelfde persoon waren? Daar zag ik hem wel voor aan. Hij was een landelijk voedselproject gestart naar aanleiding van mijn verhalen over de honger die ik had geleden.

Ik kon het hem niet vertellen en besloot mijn mond te houden. Ook al was ik boos op Aspen, ik hield nog altijd van hem. Ik moest er niet aan denken dat ze hem kwaad zouden doen.

Zou ik dan zelf niet moeten vertrekken? Ik werd verscheurd door twijfel. Als ik wegging zou ik niet telkens met Aspen worden geconfronteerd terwijl ik wist dat hij niet langer van mij was. Maar dan zou ik Maxon ook moeten achterlaten. En Maxon was mijn beste vriend, en misschien wel meer dan een vriend. Ik kon niet zomaar vertrekken. Bovendien zou ik niet weten hoe ik mijn vertrek zou moeten verklaren zonder hem te vertellen dat Aspen hier was.

En dan was mijn familie er ook nog. Ook al was de vergoeding die ze ontvingen kleiner geworden, ze konden het geld goed gebruiken. May had geschreven dat papa ons de mooiste kerst ooit had beloofd, maar ik was ervan overtuigd dat hij erbij had gezegd dat we waarschijnlijk nooit meer zo’n mooie kerst zouden krijgen. Als ik naar huis ging was het nog maar de vraag hoeveel geld mijn bekendheid in het laatje zou brengen. We moesten nu zoveel mogelijk proberen te sparen.

‘Volgens mij vond je er niks aan,’ zei Maxon bijna twee uur later.

‘Wat?’

‘De film. Je hebt niet één keer gelachen.’

‘O.’ Ik probeerde me een scène voor de geest te halen die ik leuk had gevonden, maar er kwam niets. ‘Ik ben een beetje uit mijn doen vandaag. Het spijt me als ik je middag heb verpest.’

‘Onzin.’ Maxon wuifde mijn lauwe reactie weg. ‘Ik vind het ook fijn om gewoon bij je te kunnen zijn. Als ik jou was zou ik voor het avondeten nog een dutje doen. Je ziet wat pips.’

Ik knikte en speelde met de gedachte naar mijn kamer te gaan en er nooit meer uit te komen.





21





Uiteindelijk besloot ik me niet langer in mijn kamer te verstoppen en weer naar de Vrouwenkamer te gaan. Normaal gesproken liep ik de hele dag in en uit terwijl ik tussendoor naar de bibliotheek ging, met Marlee wandelde of zelfs terugging naar mijn kamer om met mijn dienstmeisjes te kletsen. Maar nu gebruikte ik de Vrouwenkamer als schuilplaats waar geen mannen, en zelfs geen wachten binnen mochten zonder de uitdrukkelijke toestemming van de koningin. Het was de perfecte oplossing… voor drie dagen.

Met zo veel meisjes was het slechts een kwestie van tijd voordat er eentje jarig was. Op donderdag was het de verjaardag van Kriss. Ze had vast tegen Maxon, die geen gelegenheid voorbij liet gaan om iemand iets te kunnen geven, gezegd dat ze jarig was. Er was een feest gepland waarop alle deelnemers geacht werden aanwezig te zijn. Die donderdag was het dan ook een drukte van belang op onze gang, met meisjes die elkaars kamer in en uit liepen en kletsten over wat ze zouden aantrekken en hoe bijzonder het zou worden.

Over cadeaus werd niet gesproken, maar omdat ik graag iets leuks voor Kriss wilde doen, trok ik op de dag van het feest mijn lievelingsjurk aan en sloop met mijn viool naar de Grote Zaal. Telkens voor ik een hoek omsloeg, keek ik eerst of de kust veilig was, en eenmaal in de zaal liet ik mijn blik snel langs de wachten gaan die in rijen langs de muren stonden opgesteld. Aspen was in geen velden of wegen te bekennen. Ik grinnikte om de aanwezigheid van zo veel geüniformeerde mannen. Verwachtten ze soms een opstand?

De Grote Zaal was prachtig versierd. Aan de muren hingen bijzondere vazen met weelderige arrangementen van gele en witte bloemen. Gelijksoortige boeketten waren in schalen langs de wanden geschikt. De ramen, grote stukken muur en nagenoeg alles wat niet bewoog, was versierd met slingers. Her en der verspreid stonden kleine tafels met fleurige tafelkleden, waarop glanzende confetti glinsterde, en de rugleuningen van de stoelen waren getooid met sierlijke strikken.

In een hoek stond een enorme taart klaar, die was uitgevoerd in dezelfde kleuren als de zaal. Op een kleine tafel ernaast lagen een paar cadeautjes voor de jarige. Voor een van muren stond een podium met een strijkkwartet, wat mijn cadeau volstrekt overbodig maakte. Een fotograaf dwaalde door de zaal en legde spontane momenten vast zodat het publiek later kon meegenieten.

De stemming in de zaal was geanimeerd. Tiny, die er tot nu alleen in was geslaagd met Marlee bevriend te raken, stond met Emmica en Jenna te praten. Ze leek zich beter te vermaken dan ooit. Marlee hing rond bij een raam en ging naadloos op in de groep wachten die zich langs de muren hadden opgesteld. Ze deed geen enkele moeite haar zelfverkozen plek te verlaten, maar hield iedereen die langsliep aan voor een praatje.

Een groepje Drieën – Kayleigh, Elizabeth en Emily – draaide zich naar me om en wuifde naar me. Ik glimlachte en wuifde terug. Iedereen leek in een opperbeste stemming. Iedereen, behalve Celeste en Bariel. Normaal gesproken waren ze onafscheidelijk, maar vandaag zaten ze zo ver mogelijk bij elkaar vandaan in een andere hoek van de zaal. Bariel was in gesprek met Samantha, en Celeste zat alleen aan een tafel met haar hand krampachtig om een kristallen glas vol dieprode vloeistof geklemd. Blijkbaar was er tussen het diner van de avond ervoor en de aanvang van het feest iets gebeurd wat me was ontgaan.

Ik pakte mijn vioolkist en liep naar achteren om me bij Marlee te voegen. ‘Hoi, Marlee. Wat is de zaal mooi versierd, hè?’ zei ik, en ik zette de viool neer.

‘Nou en of.’ Ze omhelsde me. ‘Ik heb gehoord dat Maxon straks komt om Kriss persoonlijk te feliciteren. Vind je dat niet lief? Ik durf te wedden dat hij een cadeau voor haar heeft.’

Marlee babbelde enthousiast verder, zoals ik van haar gewend was. Ik vroeg me nog altijd af wat ze verborgen hield, maar vertrouwde erop dat ze het ter sprake zou brengen als ze behoefte had erover te praten. We spraken over koetjes en kalfjes tot we voor in de zaal rumoer hoorden.

We draaiden ons tegelijk om. Marlee bleef kalm, mij zonk de moed in de schoenen.

De kledingkeuze van Kriss was buitengewoon strategisch. Daar stonden we dan in onze alledaagse jurken, korte, meisjesachtige gevallen, terwijl zij zich had gehuld in een lange avondjurk. De lengte deed er niet eens zoveel toe, het was vooral de kleur: crèmekleurig, bijna wit. Kriss’ haar was opgestoken en aan de voorkant vastgezet met een subtiele rij spelden met gele edelstenen die de suggestie van een tiara wekten. Ze zag er volwassen uit, koninklijk… als een bruid.

Hoewel ik niet zeker was van mijn gevoelens, voelde ik toch een steek van jaloezie. Geen van ons kon dit moment evenaren. Hoeveel feesten en diners er nog zouden volgen, elke poging Kriss’ verschijning te imiteren zou een slap aftreksel zijn. Ik zag hoe Celeste haar vrije hand tot een vuist balde.

‘Wat ziet ze er mooi uit,’ merkte Marlee weemoedig op.

‘Meer dan mooi,’ reageerde ik.

Het feest was nu in volle gang, maar Marlee en ik keken voornamelijk toe. Verrassend genoeg week Celeste niet van Kriss’ zijde. Dat vond ik verdacht. Ze praatte aan één stuk door terwijl Kriss haar ronde door de zaal deed en elk van ons bedankte voor onze komst, waartoe we eigenlijk verplicht waren geweest.

Uiteindelijk kwam ze bij de plek waar Marlee en ik ons aan de zon achter de ramen stonden te warmen.

Marlee, uitbundig als altijd, sloeg haar armen om Kriss heen. ‘Gefeliciteerd met je verjaardag!’ riep ze uit.

‘Dank je,’ zei Kriss, al even genegen en enthousiast als Marlee.

‘Dus je bent vandaag negentien geworden?’ vroeg Marlee.

‘Ja, en ik kan geen mooiere manier bedenken om het te vieren. Ik ben zo blij dat er foto’s worden gemaakt. Mijn moeder zal dit geweldig vinden! We hebben het niet slecht thuis, maar voor zoiets als dit hadden we nooit geld. Het is zo mooi,’ zei ze stralend.

Kriss was een Vier, net als Marlee. Ze hadden in hun leven lang niet zo veel beperkingen als ik, maar ik kon me voorstellen dat iets grootschaligs als dit ook voor hen moeilijk op te brengen zou zijn.

‘Heel indrukwekkend,’ merkte Celeste op. ‘Op mijn vorige verjaardag heb ik een zwart-witfeest gegeven. Als je ook maar een spoortje kleur droeg, werd je bij de deur geweigerd.’

‘Wauw,’ fluisterde Marlee. Er klonk duidelijk afgunst door in haar stem.

‘Het was fantastisch. Heerlijk eten, sfeerverlichting en geweldige muziek! We hebben Tessa Tamble laten invliegen. Kennen jullie haar?’

Wie kende Tessa Tamble niet? Ze had zeker een stuk of tien hits. Soms keken we naar een optreden van haar op tv, maar dat vond mijn moeder maar niks. Ze vond ons veel getalenteerdere zangeressen dan Tessa en het ergerde haar mateloos dat zo iemand beroemd was en geld had en wij niet, terwijl we in wezen hetzelfde deden.

‘Dat is mijn lievelingszangeres!’ riep Kriss uit.

‘Tessa is een goede vriendin van de familie. Ze was zo aardig een concert te geven op mijn feest. Beter dan een stelletje saaie Vijven dat de sfeer komt bederven.’

Marlee wierp een vluchtige blik op mij. Ik kon aan haar zien dat ze zich geneerde voor Celeste.

‘Oeps,’ zei Celeste, terwijl ze me aankeek. ‘Dat was ik even vergeten. Het was niet beledigend bedoeld, hoor.’

Haar zoete stem maakte me woedend en ik kwam weer in de verleiding haar te slaan. Ik kon beter geen olie op het vuur gooien.

‘Zo vat ik het ook niet op,’ antwoordde ik zo beheerst mogelijk. ‘Wat doe jij als Twee eigenlijk precies, Celeste? Ik bedoel, ik heb jouw muziek nog nooit op de radio gehoord.’

‘Ik ben model,’ antwoordde ze op een toon alsof ik dat had moeten weten. ‘Heb je nooit reclamefoto’s van me gezien?’

‘Niet dat ik weet.’

‘Ach ja, je bent een Vijf. Jullie kunnen je natuurlijk geen tijdschriften veroorloven.’

Het stak me omdat het waar was. May vond het heerlijk om in winkels stiekem in tijdschriften te bladeren, maar we hadden geen enkele reden er een te kopen.

Kriss nam haar rol van gastvrouw weer op zich en veranderde van onderwerp.

‘Nu je het zegt, America, ik wilde je al langer vragen waar jij je als Vijf in specialiseert.’

‘Muziek.’

‘Dan moet je eens iets voor ons spelen.’

Ik zuchtte. ‘Ik heb mijn viool meegenomen om vandaag voor jou te spelen. Dat leek me een leuk cadeau, maar je hebt al een kwartet, dus ik dacht…’

‘O, speel iets voor ons!’ smeekte Marlee.

‘Ja, alsjeblieft, America, het is mijn verjaardag!’ viel Kriss haar bij.

‘Maar ze hebben je al…’ Het maakte niet uit hoe hard ik protesteerde, Kriss en Marlee hadden het kwartet al tot stilte gemaand en riepen iedereen op om naar achteren te komen. Sommige meisjes gingen op de grond zitten en drapeerden hun jurk om zich heen terwijl anderen een stoel naar de hoek sleepten. Kriss stond in het midden van de aanwezigen en sloeg haar handen opgetogen in elkaar. Celeste stond naast haar met het kristallen glas waar ze nog geen slok van had genomen in haar hand. Terwijl de meisjes het zichzelf gemakkelijk maakten, stemde ik de viool. Het kwartet, bestaande uit jonge mannen, kwam om me heen staan om me te begeleiden, en de bedienden die bedrijvig door de zaal heen en weer hadden gelopen, hielden zich muisstil.

Ik haalde diep adem en bracht de viool naar mijn kin. ‘Voor jou,’ zei ik. Ik keek naar Kriss en hield de strijkstok een ogenblik boven de snaren. Toen sloot ik mijn ogen en liet ik de muziek haar werk doen.

Zolang ik speelde was er geen boosaardige Celeste, geen Aspen die in het paleis rondhing, geen rebellenaanval. Er was niets anders dan volmaakte noten die zich aaneenregen alsof ze bang waren dat ze los van elkaar zouden wegsterven. Maar ze bleven bij elkaar en terwijl ze door de ruimte zweefden werd dit cadeau, dat voor Kriss was bedoeld, een cadeau voor mezelf.

Ik mocht dan een Vijf zijn, ik was niet waardeloos.

Ik speelde de laatste noten van het stuk, dat me even vertrouwd was als de stem van mijn vader of de geur van mijn kamer, en bracht het tot het onvermijdelijke einde. Met een zwierig gebaar haalde ik de strijkstok over de snaren voor het slotakkoord en stak hem toen in de lucht.

Ik draaide me om naar Kriss om te zien of ze van haar cadeau had genoten, maar de enige die ik zag was Maxon, die achter de schare meisjes de zaal was binnengekomen. Hij droeg een grijs pak en hield een geschenk onder zijn arm voor Kriss. De meisjes applaudisseerden voor me, maar het geluid drong niet tot me door. Ik had alleen oog voor de warme, bewonderende uitdrukking op Maxons gezicht die langzaam overging in een glimlach. Een glimlach voor mij alleen.

‘Majesteit,’ zei ik terwijl ik een reverence maakte.

De andere meisjes stonden snel op om Maxon te begroeten. Te midden van het tumult hoorde ik iemand een gil van schrik slaken.

‘O, nee! Kriss, het spijt me!’

Een paar meisjes hapten naar adem en toen Kriss zich naar me omdraaide, begreep ik waarom: op de voorkant van haar mooie jurk zat een vlek van Celestes punch. De rode vlek deed me aan een steekwond denken.

‘Het spijt me. Ik heb me te snel omgedraaid. Wat vreselijk, Kriss. Laat me je helpen.’ Voor iemand die Celeste niet goed kende klonk haar stem waarschijnlijk oprecht, maar ik wist wel beter.

Kriss sloeg huilend haar hand voor haar mond en rende de zaal uit. Het feest was voorbij. Hoewel ik liever had gezien dat hij was gebleven, sierde het Maxon dat hij achter haar aan ging. Celeste verontschuldigde zich tegenover iedereen die het maar wilde horen en bleef volhouden dat het een ongeluk was. Tuesday knikte en zei dat ze het had zien gebeuren, maar de ten hemel geslagen ogen en hangende schouders spraken boekdelen.

Ik pakte stilletjes mijn viool in en maakte aanstalten te vertrekken toen Marlee me bij mijn arm greep. ‘Dit kan zo niet langer.’

Als Celeste een aardig iemand als Anna ertoe kon bewegen dat ze haar een klap gaf of dacht dat ze mijn jurk van mijn lichaam kon rukken, dan hoorde ze niet thuis in de Selectie. Het was haar zelfs gelukt Marlee, die de vriendelijkheid zelve was, boos te krijgen.

Ik moest haar het paleis uit zien te werken.





22





‘Geloof me, Maxon, het was geen ongeluk.’

We wandelden weer wat in de tuin tot het tijd was voor het nieuws. Het had me een dag gekost om hem te spreken te krijgen.

‘Maar ze zag eruit alsof ze door de grond kon gaan en putte zich uit in verontschuldigingen,’ protesteerde hij. ‘Het kon toch niets anders zijn dan een ongelukje?’

Ik zuchtte. ‘Neem het nou maar van me aan. Ik heb dagelijks met Celeste te maken. Dit was weer zo’n gemene streek van haar om het moment suprême van Kriss te bederven. Ze is vreselijk jaloers.’

‘Als het haar bedoeling was om mijn aandacht af te leiden van Kriss, dan is dat haar niet gelukt. Ik heb bijna een uur met dat meisje doorgebracht. Nogal een fijn uur ook, kan ik wel zeggen.’

Dat hoefde ik niet te horen. Ik wist dat de relatie tussen hem en mij subtiel en breekbaar was. Als iets die in gevaar kon brengen, dan wilde ik dat niet weten. Tenminste, niet zolang ik twijfelde over mijn eigen gevoelens. ‘Wat denk je dan van Anna?’

‘Wie?’

‘Anna Farmer. Ze gaf Celeste een klap en toen heb jij haar naar huis gestuurd, weet je nog? Anna moet geprovoceerd zijn, dat kan niet anders.’

‘Heb je Celeste iets tegen haar horen zeggen?’ vroeg hij sceptisch.

‘Nou… nee. Maar ik kende Anna al langer en ik weet hoe Celeste is. Ik verzeker je dat Anna niet iemand is die snel van zich afslaat. Celeste moet iets gemeens hebben gezegd, anders had ze nooit zo gereageerd.’

‘Natuurlijk breng jij meer tijd met de meisjes door dan ik, America, maar hoe goed ken je ze eigenlijk? Ik weet dat je je graag in je kamer verstopt, of in een van de bibliotheken. Ik durf te wedden dat je meer over je dienstmeisjes weet dan over de andere deelnemers.’

Misschien had hij gelijk, maar ik wilde het niet toegeven. ‘Dat is niet eerlijk. Wat Marlee betreft had ik toch ook gelijk? Vind je haar niet leuk?’

Hij trok een gezicht. ‘Ja… Ik denk wel dat ze leuk is.’

‘Waarom geloof je me dan niet wanneer ik zeg dat Celeste heel weloverwogen te werk ging?’

‘America, ik zeg niet dat je liegt. Op jou maakte het vast die indruk. Maar Celeste had er spijt van. En tegen mij is ze altijd heel voorkomend geweest.’

‘Ja, dat geloof ik graag,’ mompelde ik.

‘Zo is het genoeg,’ zei Maxon zuchtend. ‘Ik heb geen zin om nu over de anderen te praten.’

‘Ze heeft ook geprobeerd mijn jurk in te pikken, Maxon.’

‘Ik zei dat ik er niet over wilde praten,’ antwoordde hij bars.

Nu was ik het zat. Ik gooide mijn armen in de lucht en liet ze tegen mijn zij ploffen. Ik kon het wel uitschreeuwen van ergernis.

‘Als je zo gaat doen, zoek ik wel iemand die mijn gezelschap meer waardeert.’ Hij liep weg.

‘Hé!’ riep ik.

Hij draaide zich om. ‘Nee! Let op je woorden, Lady America. Vergeet niet dat ik de kroonprins van Illea ben. Hoe je het ook wendt of keert, ik ben heer en meester over dit land en ik zou wel gek zijn als ik me door jou, in mijn eigen huis, zó liet behandelen. Je hoeft het niet eens te zijn met mijn beslissingen, maar je hebt je er wel bij neer te leggen.’

Hij draaide zich om en liep weg. Ik had tranen in mijn ogen, maar dat zag hij niet. Of interesseerde het hem niet?

Tijdens het diner had ik zijn kant niet op gekeken, maar het was lastiger om zijn blik te vermijden tijdens het nieuws. Twee keer zag ik hem naar me kijken, en allebei de keren trok hij aan zijn oor. Ik reageerde er niet op, want ik wilde niet met hem praten. Waarschijnlijk zou ik toch weer de wind van voren krijgen en daar had ik geen zin in.

Toen ik na het diner naar mijn kamer ging, was ik nog steeds zo van streek door Maxons reactie dat ik niet meer helder kon denken. Waarom had hij niet naar me willen luisteren? Dacht hij dat ik loog? Of, erger nog, dacht hij dat Celeste niet in staat was om te liegen ?

Maxon was natuurlijk wel een man, en Celeste een beeldschoon meisje. Uiteindelijk gaf dat de doorslag. Hij mocht dan beweren dat hij een zielsverwant zocht, maar misschien zocht hij alleen maar iemand om het bed mee te delen. Als dat zo was, waar maakte ik me dan nog druk over? Ik had hem gekust. Ik had gezegd dat ik geduld zou hebben, en waarom? Hoe had ik zo dom kunnen zijn? Ik wilde alleen...

Toen ik de hoek omsloeg naar mijn kamer, zag ik dat Aspen voor de deur op wacht stond. Mijn woede maakte plaats voor een vreemd soort onzekerheid. Gewoonlijk bleef een wacht in de houding staan en strak voor zich uit kijken, maar Aspen richtte zijn ondoorgrondelijke blik op mij.

‘Lady America,’ zei hij zacht.

‘Officier Leger.’

Hoewel het niet tot zijn taak behoorde, leunde hij naar achteren om de deur voor me open te doen. Langzaam liep ik langs hem heen, alsof ik bang was dat hij niet echt zou blijken als ik hem mijn rug zou toekeren. Ik had zo mijn best gedaan hem uit mijn hoofd en uit mijn hart te bannen, maar ineens wilde ik niets liever dan bij hem zijn. Terwijl ik hem passeerde, hoorde ik hem inademen, vlak bij mijn oor. Er liep een rilling langs mijn rug. Hij keek me indringend aan en sloot toen zacht de deur achter me.

Slapen lukte niet. Ik lag uren te draaien, piekerend over Maxons naïviteit en Aspens nabijheid. Ik had geen idee wat ik moest beginnen. Mijn getob hield me zo bezig dat ik pas ver na tweeën besefte waar ik mee bezig was. Ik zuchtte. Mijn dienstmeisjes zouden morgen extra hun best moeten doen om me toonbaar te maken.

Opeens viel er een zwak schijnsel in mijn kamer. Ik had het gevoel dat ik droomde. Aspen had voorzichtig de deur geopend. Hij kwam binnen en sloot de deur weer zacht achter zich.

‘Aspen, wat doe je?’ fluisterde ik toen hij naar me toe kwam lopen. ‘Als je hier betrapt wordt, zit je tot je nek in de problemen.’

Hij liep door en zei niets.

‘Aspen?’

Toen hij voor me stond legde hij behoedzaam zijn lans op de grond. ‘Hou je van hem?’

Ik keek hem diep in zijn ogen, die glansden in het donker. Heel even wist ik niet wat ik moest zeggen. ‘Nee.’

Met een sierlijke maar besliste beweging trok hij mijn dekbed weg. Ik had moeten protesteren, maar dat deed ik niet. Hij schoof zijn hand onder mijn hoofd, trok me naar zich toe en begon me vurig te kussen. Alles viel op zijn plaats, de wereld werd weer mooi. Hij rook niet meer zoals vroeger naar zelfgemaakte zeep en hoewel hij sterker was geworden, voelde elke beweging en aanraking vertrouwd.

‘Hiervoor kun je de doodstraf krijgen,’ fluisterde ik naar adem happend terwijl zijn lippen naar mijn hals dwaalden.

‘Als ik het niet doe, ga ik ook dood.’

Ik probeerde de kracht te verzamelen om tegen hem te zeggen dat hij moest stoppen, maar ik wist dat het niets zou uithalen. Alles aan dit moment voelde verkeerd – we overtraden zo veel regels, Aspen had een andere vriendin voor zover ik wist, Maxon en ik voelden iets voor elkaar – maar toch kon het me niets schelen. Ik was vreselijk boos op Maxon, en Aspens aanwezigheid was zo vertrouwd. Zijn handen gleden over mijn benen en ik liet hem begaan.

Ondanks alles buitelden mijn gedachten over elkaar heen. Ik was boos op Maxon, boos op Celeste en zelfs boos op Aspen. Allemachtig, ik was boos op heel Illea. Terwijl we elkaar koortsachtig bleven zoenen, begon ik te huilen.

Aspen kuste mijn tranen weg, maar al snel rolden er ook tranen over zijn wangen.

‘Ik haat je, weet je dat?’ zei ik.

‘Ik weet het, Mer, ik weet het.’

Mer. Als hij me zo streelde en me Mer noemde, werd alles onwerkelijk. Ik was totaal van streek, maar Aspen voelde vertrouwd en veilig als thuis.

We wisten niet van ophouden, en pas na een kwartier kreeg hij zichzelf weer onder controle.

‘Ik moet terug. De wacht die de ronde doet, verwacht dat ik op mijn post ben.’

‘Wat?’

‘Er zijn wachten die af en toe controlerondes lopen. Het kan zijn dat ik twintig minuten heb of een halfuur. En als het maar een korte ronde was, heb ik vijf minuten.’

‘Schiet op!’ riep ik. Ik sprong uit bed en hielp hem zijn haar te fatsoeneren.

Aspen griste zijn lans van de vloer en we renden naar de deur. Hij trok me een laatste keer tegen zich aan voor een kus. Het was alsof er zonlicht door mijn aderen stroomde. ‘Ik kan nog steeds niet geloven dat je hier bent,’ zei ik.

‘Geloof me, ik was nog verbaasder dan jij,’ zei Aspen hoofdschuddend.

‘Dat kan niet.’ We glimlachten naar elkaar. ‘Hoe is het mogelijk dat je bij de paleiswacht terecht bent gekomen?’

Hij haalde zijn schouders op. ‘Blijkbaar heb ik het in me. De nieuwe lichting gaat eerst per vliegtuig naar een trainingskamp in Whites. Er lag een dik pak sneeuw, America, daar zijn die miezerige buitjes bij ons thuis kinderspel bij. In het kamp worden de nieuwe wachten gevoed, getest en getraind. Ik kreeg ook injecties. Ik heb geen idee wat erin zat, maar binnen de kortste keren was ik een stuk gespierder. Nu ben ik een goed getrainde soldaat. En ik ben slim, want ik had de hoogste score van onze groep.’

Ik lachte trots. ‘Dat verbaast me niets.’ Ik kuste hem weer. Aspen had altijd al beter verdiend dan het leven van een Zes.

Hij deed de deur open en controleerde de gang, die verlaten leek.

‘Ik heb je zo veel te vertellen. We moeten praten,’ fluisterde ik.

‘Ik weet het. Dat gaat ook gebeuren. Het zal nog even duren, maar ik kom terug. Niet vanavond. Ik weet niet wanneer, maar binnenkort.’ Hij kuste me zo hard dat het bijna pijn deed.

‘Ik heb je gemist,’ fluisterde hij tegen mijn mond. Daarna ging hij weer op zijn post staan.

Als in een droom liep ik terug naar mijn bed. Ik kon bijna niet geloven wat ik net had gedaan. Een deel van me, het deel dat heel erg in de war was, geloofde dat dit Maxons verdiende loon was. Als hij Celeste de hand boven het hoofd hield en mij vernederde, zou ik vast niet lang meer deel uitmaken van de Selectie. En als zij de regels kon omzeilen, was er niets meer wat mij tegenhield. Probleem opgelost.

Opeens werd ik overvallen door vermoeidheid. Binnen een paar minuten was ik diep in slaap.





23





Toen ik de volgende ochtend wakker werd, voelde ik me schuldig en zelfs een tikje bang. Ik had Maxons aanbod om te praten genegeerd, maar dat betekende niet dat hij mijn kamer niet kon binnenkomen wanneer hij dat wilde. We hadden makkelijk betrapt kunnen worden. Als iemand wist wat ik gedaan had...

Het was verraad, en er was maar één manier waarop het paleis daarmee omging.

Aan de andere kant kon het me ook niets schelen. In die onwerkelijke momenten tussen slapen en wakker worden beleefde ik alles weer opnieuw: de uitdrukking in Aspens ogen, iedere aanraking, elke kus. Ik had dat zo vreselijk gemist.

Hadden we maar meer tijd gehad om te praten. Ik moest weten wat er in Aspen omging. De afgelopen nacht had ik wel wat aanknopingspunten gekregen, maar toch kon ik nauwelijks geloven dat hij me nog wilde. Ik had zo mijn best gedaan om niet meer naar hem te verlangen.

Vandaag was het zaterdag. Er werd van me verwacht dat ik naar de Vrouwenkamer ging, maar daar had ik absoluut geen zin in. Ik had tijd nodig om na te denken en dat zou niet lukken met al dat gebabbel om me heen. Toen mijn dienstmeisjes binnenkwamen, zei ik dat ik hoofdpijn had en in bed bleef.

Ze waren heel begripvol, brachten me iets te eten en ruimden zo stil mogelijk de kamer op. Daardoor voelde ik me bijna weer schuldig omdat ik tegen hen had gelogen. Toch moest het. Hoe kon ik de koningin en de meisjes, en misschien zelfs Maxon, onder ogen komen als ik alleen maar aan Aspen kon denken?

Ik deed mijn ogen dicht. Niet om te slapen, maar om na te denken over wat ik voelde. Maar voor ik goed en wel begonnen was, werd er op de deur geklopt. Ik draaide me om en zag op Annes gezicht de onuitgesproken vraag of ze moest opendoen. Snel kwam ik overeind, fatsoeneerde mijn haar en knikte naar haar.

Ik hoopte vurig dat het Maxon niet was. Hij zou mijn zonden vast van mijn gezicht kunnen lezen. Ik had niet verwacht Aspen binnen te zien komen. Als vanzelf ging ik rechterop in bed zitten en ik hoopte dat mijn dienstmeisjes dat niet in de gaten hadden.

‘Neem me niet kwalijk, juffrouw,’ zei hij tegen Anne. ‘Ik ben officier Leger en ik ben hier om Lady America iets te vertellen over veiligheidsmaatregelen.’

‘Natuurlijk,’ zei ze. Haar glimlach was stralender dan gewoonlijk en ze gebaarde Aspen om binnen te komen. In de hoek gaf Mary Lucy een por, die zachtjes giechelde.

Toen Aspen dat hoorde, draaide hij zich om, en tikte aan zijn pet. ‘Goedemorgen, dames.’

Lucy boog haar hoofd en Mary’s wangen werden roder dan mijn haar, maar ze zeiden niets. Ook Anne was zichtbaar onder de indruk van Aspens knappe verschijning, maar zij was koelbloediger en durfde nog te spreken.

‘Zullen we u alleen laten, juffrouw?’

Ik was graag even alleen met hem en deed alsof ik nadacht. Het mocht er niet te dik bovenop liggen. ‘Vijf minuten. Officier Leger heeft me vast niet zo lang nodig,’ antwoordde ik. Ze gingen snel de kamer uit.

‘Dat zie je verkeerd,’ zei Aspen zodra ze de deur achter zich hadden gesloten. ‘Ik zal je nog heel lang nodig hebben.’ Hij gaf me een knipoog.

‘Ik kan nog altijd niet geloven dat je hier bent,’ zei ik hoofdschuddend.

Aspen verspilde geen tijd. Hij ging op de rand van mijn bed zitten en legde zijn hand vlak naast de mijne zodat onze vingers elkaar maar vluchtig raakten. ‘Ik had niet gedacht dat ik nog eens blij zou zijn met de dienstplicht. Nu krijg ik tenminste de kans om je mijn excuus aan te bieden. Ik ben je eeuwig dankbaar.’

Ik was zo verbaasd dat ik niet wist wat ik moest zeggen.

Aspen keek me indringend aan. ‘Wil je me alsjeblieft vergeven, Mer? Ik ben zó oerdom geweest. Ik had al spijt van die nacht in de boomhut zodra ik de boom uit klom. Maar ik was te koppig om het toe te geven. En toen werd jouw naam aangekondigd en wist ik niet meer wat ik moest doen.’

Hij zweeg even, en het leek of hij tranen in zijn ogen had. Zou hij net zo om mij hebben gehuild als ik om hem?

‘Ik hou nog steeds heel veel van je,’ vervolgde hij.

Ik beet op mijn lip en probeerde mijn tranen te bedwingen. Voor ik een antwoord gaf, moest ik één ding zeker weten. ‘En hoe zit het met Brenna?’

Hij keek me verbaasd aan. ‘Wat bedoel je?’

Ik zuchtte bibberig. ‘Toen ik vertrok, zag ik jullie samen op het plein. Is het uit?’

Hij sloeg zijn handen voor zijn mond en liet zich achterover op het bed vallen. Meteen schoot hij weer overeind. ‘Dacht je dat? O, Mer! Ze viel. Ze struikelde en ik ving haar op.’

‘Ze struikelde?’

‘Ja! Het was zo druk op het plein. We stonden hutjemutje. Ze viel tegen me aan en grapte dat ze altijd zo onhandig was. Je weet zelf hoe ze is. Zelfs als ze een goede dag heeft doet ze nog wel iets klungeligs.’

Ik herinnerde me die keer dat ze zonder aanleiding van de stoep viel. Waarom had ik daar niet eerder aan gedacht?

‘Zodra ik haar kon loslaten, probeerde ik bij het podium te komen.’

Ik zag zijn wanhopige pogingen om naar me toe te komen weer voor me. Hij had dus helemaal niet gedaan alsof. Ik glimlachte. ‘En wat had je dan willen doen als dat gelukt was?’

Hij haalde zijn schouders op. ‘Zover was ik nog niet. Ik dacht erover je te smeken om te blijven. Ik was zelfs bereid om iets idioots te doen, als ik daarmee had kunnen voorkomen dat je in die auto zou stappen. Maar je zag er zo boos uit... En nu snap ik waarom.’ Hij zuchtte. ‘Ik kon het niet over mijn hart verkrijgen. Misschien zou je wel heel gelukkig worden hier.’

Hij keek om zich heen, naar al die prachtige spullen die tijdelijk van mij waren. Ik begreep hoe hij op die gedachte was gekomen.

‘Daarna,’ ging hij verder, ‘dacht ik dat ik je terug kon winnen wanneer je weer thuis zou zijn.’ Plotseling klonk er bezorgdheid door in zijn stem. ‘Ik was ervan overtuigd dat je niet mee wilde doen en zo snel mogelijk naar huis zou komen. Maar dat deed je niet...’

Hij zweeg en keek me aan. Gelukkig vroeg hij niet hoe het tussen Maxon en mij zat. Daar had hij al iets van gemerkt, maar hij wist niet dat we elkaar gekust hadden en geheime signalen uitwisselden. Ik had ook geen zin om dat uit te leggen.

‘En toen moest ik in dienst. Het leek me niet eerlijk om je te schrijven. Ik had wel dood kunnen zijn. Ik wilde niet proberen je weer van me te laten houden, en...’

‘Weer van je te gaan houden?’ zei ik ongelovig. ‘Aspen, ik ben altijd van je blijven houden.’

Vliegensvlug boog Aspen zich naar me toe en kuste me. Met zijn hand op mijn wang hield hij me tegen zich aan en in een flits beleefde ik weer iedere minuut van de afgelopen twee jaar. Ik was zo dankbaar dat ze niet voor niets waren geweest.

‘Het spijt me zo,’ stamelde hij tussen twee kussen door. ‘Het spijt me zo, Mer.’

Hij trok zijn hoofd terug en keek me aan met een verlegen lachje op zijn volmaakte gezicht. In zijn ogen las ik dezelfde vraag die ik me stelde. Hoe moesten we verder?

Op dat moment ging de deur open. Mijn dienstmeisjes zagen hoe dicht hij bij me zat en ik schrok me een ongeluk.

‘Goed dat jullie er weer zijn,’ zei hij terwijl hij zijn hand steviger tegen mijn wang drukte. ‘Ik geloof niet dat u koorts hebt, juffrouw.’

‘Wat is er gebeurd?’ vroeg Anne, die bezorgd op me af kwam gesneld.

Aspen stond op. ‘Ze voelde zich niet lekker. Iets met haar hoofd.’

‘Is uw hoofdpijn erger geworden, juffrouw?’ vroeg Mary. ‘U ziet zo bleek?’

Ongetwijfeld. Ik moest wit zijn weggetrokken toen ze ons samen zagen, maar Aspen had meteen koelbloedig gehandeld.

‘Ik zal de medicijnen pakken,’ riep Lucy met een angstig stemmetje. Ze rende naar de badkamer.

‘Neem me niet kwalijk, juffrouw. Ik zal u niet langer lastigvallen. Ik kom wel terug als u zich beter voelt.’

Aan de blik in zijn ogen herkende ik weer de Aspen die ik zo vaak had gekust in de boomhut. De wereld om ons heen was totaal veranderd, maar de band tussen ons was weer als vanouds. ‘Dank u, officier,’ zei ik zwakjes.

Hij maakte een lichte buiging en vertrok.

Binnen een mum van tijd zwermden mijn dienstmeisjes om me heen om me te verzorgen. Maar ik had geen hoofdpijn, ik had alleen pijn in mijn hart. Ik verlangde naar Aspens armen om me heen, alsof het nooit anders was geweest.



Midden in de nacht werd ik hardhandig wakker geschud door Anne.

‘Wa…?’ mompelde ik.

‘Vlug, juffrouw, u moet opstaan,’ riep ze paniekerig.

‘Wat is er? Ben je gewond?’

‘Nee, nee. We moeten naar de kelder. We worden aangevallen.’

Ik kon nog niet helder denken en het drong niet helemaal tot me door wat ze zei, maar ik merkte dat Lucy achter haar stond te huilen. ‘Zijn ze binnen?’ vroeg ik ongelovig.

Een duidelijker bevestiging dan Lucy’s gejammer had ik niet nodig. ‘Wat moeten we doen?’ vroeg ik. Plotseling sloeg er een golf adrenaline door me heen en ik sprong uit bed. Zodra ik stond, begon Mary mijn voeten in mijn schoenen te wurmen en trok Anne me een kamerjas aan. Het enige wat ik dacht was: Noord of Zuid, Noord of Zuid?

‘Hier in de hoek is een gang die u rechtstreeks naar de schuilruimte in de kelder brengt. De paleiswachten staan daar voor u klaar. De koninklijke familie is er al en de meeste meisjes zijn er ook. Haast u, juffrouw.’ Anne trok me de hal in en drukte tegen een paneel in de muur, dat omdraaide, als een geheime doorgang in een misdaadroman. Achter de muur lag een trap. Terwijl ik daar stond, schoot Tiny uit haar kamer tevoorschijn en haastte zich de trap af.

‘Oké, laten we gaan,’ zei ik. Anne en Mary staarden me aan. Lucy trilde zo hevig dat ze bijna niet meer op haar benen kon staan. ‘Laten we gaan,’ zei ik nog een keer.

‘Nee juffrouw, wij gaan ergens anders naartoe. U moet opschieten, ze zijn zo hier. Alstublieft!’

Ik wist dat ze op zijn minst gewond zouden raken als ze gevonden werden. In het ergste geval zouden ze gedood worden. Die gedachte kon ik niet verdragen. Misschien was ik een tikje eigenwijs, maar Maxon had zich tot nu toe voor iedereen vreselijk ingespannen. Misschien waren de meisjes voor hem net zo belangrijk als voor mij, ook al verkeerden we in een noodsituatie. Het kon best dat ik te veel grootmoedigheid van hem verwachtte, maar ik liet ze niet hier achter.

De angst gaf me vleugels. Ik greep Annes arm en duwde haar naar binnen. Ze struikelde, waardoor ze me niet kon tegenhouden toen ik Mary en Lucy meetrok. ‘Rennen!’ beval ik hen.

Ze begonnen de trap af te lopen, maar Anne bleef de hele tijd tegensputteren. ‘Ze laten ons er niet in, juffrouw. Die ruimte is alleen voor de familie... Ze zullen ons wegjagen!’

Ik luisterde niet naar haar. Misschien hadden ze een eigen schuilplaats, maar die zou nooit zo veilig zijn als die van de koninklijke familie.

Om de paar meter hing er een lamp in het trappenhuis, maar omdat we ons zo haastten, viel ik een paar keer bijna. Ik kon niet goed meer nadenken van angst. Wisten de rebellen van het bestaan van deze geheime gangen? Waren ze al eerder zo ver doorgedrongen in het kasteel? Ik trok Lucy mee, die bijna verlamd was van angst. We moesten bij elkaar blijven.

Het duurde een eeuwigheid voordat we helemaal beneden waren, maar eindelijk ging de smalle gang over in een keldergewelf. Aan alle kanten zag ik trappen waarlangs meisjes naar beneden kwamen gerend. Ze verdwenen achter een deur van meer dan een halve meter dik, en we renden daar ook naartoe.

‘Bedankt dat jullie dit meisje hebben gebracht,’ zei een wachter tegen mijn dienstmeisjes. ‘Jullie kunnen gaan.’

‘Nee! Ze horen bij mij. Ze blijven,’ zei ik streng.

‘Ze hebben hun eigen plek, juffrouw,’ wierp hij tegen.

‘Prima. Als zij er niet in mogen, dan blijf ik ook buiten. Prins Maxon zal het niet prettig vinden om te horen dat mijn afwezigheid jouw schuld is. Kom, dames, we gaan.’ Ik trok Mary en Lucy mee. Anne volgde verbijsterd.

‘Wacht, wacht! Goed dan. Ga maar naar binnen. Maar als er problemen van komen, is het uw verantwoordelijkheid.’

‘Mij best,’ zei ik. Ik trok de meisjes met me mee en liep met geheven hoofd de schuilruimte in.

Binnen was het een drukte van belang. Sommige meisjes stonden in groepjes te huilen en anderen waren aan het bidden. De koning en de koningin zaten apart, omringd door wachten. Maxon stond naast hen. Hij hield Elayna’s hand vast. Ze zag er ontdaan uit, maar het was duidelijk dat Maxons aanraking haar goeddeed.

Ik keek naar de koninklijke familie. Ze zaten zo dicht bij de deur... Was dat net zoiets als een kapitein wiens schip ten onder ging? Ze zouden er alles aan doen om deze boot drijvend te houden, maar als het zonk, zouden zij de eersten zijn die verdronken.

Dat kleine gezelschap zag mij met mijn groepje binnenkomen. Ik keek naar hun verbouwereerde gezichten en knikte, waarna ik met geheven hoofd doorliep. Zolang het leek of ik wist wat ik deed, zou niemand er iets van zeggen, dacht ik.

Dat was niet zo. Ik had nog geen drie stappen gezet of Silvia kwam naar me toe. Ze was buitengewoon kalm. Blijkbaar had ze dit allemaal al eens eerder meegemaakt.

‘Mooi zo. We kunnen wel wat hulp gebruiken. Meisjes, jullie gaan onmiddellijk naar de voorraadkasten achterin. Jullie kunnen beginnen met water te serveren aan de koninklijke familie en de dames. Nu!’ zei ze op commanderende toon.

‘Nee.’ Ik draaide me om naar Anne en gaf haar voor het eerst een echte opdracht. ‘Anne, wil je alsjeblieft de koning, de koningin en de prins wat te drinken brengen? Daarna kom je weer bij mij. De rest kan voor zichzelf zorgen,’ zei ik tegen Silvia. ‘Ze hebben er zelf voor gekozen hun dienstmeisjes achter te laten, dus kunnen ze ook wel zelf water halen. Kom, dames, jullie blijven bij mij.’

We stonden zo dicht bij de koninklijke familie dat ik wist dat ze me gehoord hadden. In mijn poging om gezaghebbend te klinken, had ik misschien iets te hard gesproken. Maar het kon me niet schelen of ze me onbeleefd vonden. Lucy was banger dan de meeste mensen in deze ruimte. Ze trilde als een espenblad en ik piekerde er niet over om haar meisjes te laten bedienen die niet half zo’n goed karakter hadden als zij. Misschien kwam het doordat ik thuis de oudste was, maar ik voelde me verantwoordelijk voor deze meisjes.

Achter in de ruimte vonden we een plekje. Degene die deze schuilkelder in gereedheid moest houden, was beslist niet op de Selectie voorbereid geweest. Er waren veel te weinig stoelen. Maar aan de hoeveelheden voedsel en water te zien, zouden we het hier zo nodig maanden kunnen uithouden.

Het was een bonte verzameling mensen. Een groep hoffunctionarissen was nog in pak, evenals Maxon. Blijkbaar waren zij die nacht nog aan het werk geweest. Maar bijna alle meisjes waren in dunne nachtkleding. Het waren gewaden die geschikt waren voor verwarmde slaapkamers. In hun haast om weg te komen, hadden ze niet allemaal een kamerjas aan kunnen trekken. Die droeg ik wel, maar zelfs ik had het een beetje koud.

Een groep meisjes dromde samen bij de toegangsdeur. Als er iemand binnendrong, zouden zij natuurlijk de eersten zijn die stierven. Maar bedenk eens hoe lang ze in Maxons buurt zouden zijn als er niets gebeurde! Een paar meisjes stonden dichter bij ons en de meesten van hen waren er net zo aan toe als Mary. Ze bibberden, huilden en waren verstijfd van angst.

Terwijl Anne bediende, sloeg ik een arm om Lucy heen. Mary ging tegen haar andere zij aan zitten. Omdat er verder niets opbeurends te zeggen viel over de ruimte of de situatie, luisterden we zwijgend naar de geluiden in de kelder. Het geroezemoes deed me denken aan de eerste dag in het paleis, toen we make-overs kregen. Ik sloot mijn ogen. Om te proberen net zo kalm te worden als ik eruitzag, probeerde ik me die gebeurtenis weer te herinneren, met de bijbehorende geluiden.

‘Gaat het goed met jullie?’

Ik keek op en zag Aspen staan. Hij zag er prachtig uit in zijn uniform. Zijn toon was formeel en de hele toestand scheen hem niet van zijn stuk te brengen. Ik zuchtte. ‘Ja, dank u.’

We spraken niet en keken naar de mensen die probeerden een plekje te vinden in de ruimte. Mary was blijkbaar uitgeput geweest, want ze was in slaap gevallen en hing tegen Lucy aan. Lucy was uiteindelijk gekalmeerd. Ze huilde niet meer en zat met een licht verwonderde blik naar Aspen te kijken.

‘Goed dat u uw dienstmeisjes hebt meegebracht. Niet iedereen is zo vriendelijk voor degenen die als ondergeschikten worden gezien,’ zei hij.

‘Kasteverschillen hebben me nooit veel gezegd,’ zei ik zacht.

Hij glimlachte nauwelijks merkbaar.

Lucy nam een aanloopje, alsof ze iets aan Aspen wilde vragen, maar er werd ineens hard door de ruimte geschreeuwd. Een van de wachten die aan de andere kant stond, blafte dat we ons stil moesten houden.

Aspen liep door. Dat was maar goed ook, want ik was bang dat iemand iets zou merken.

‘Dat was toch die wacht van vanmiddag?’ vroeg Lucy.

‘Ja, dat was dezelfde.’

‘Ik heb hem de laatste tijd wel vaker de wacht zien houden voor uw deur. Hij is erg aardig.’

Ik wist zeker dat Aspen wanneer hij mijn dienstmeisjes tegenkwam, hen met dezelfde voorkomendheid behandelde als mij. Ze waren tenslotte Zessen.

‘Hij is erg knap,’ voegde ze eraan toe.

Ik glimlachte en dacht na wat ik daarop zou antwoorden, maar de wachter waarschuwde weer dat we stil moesten zijn. Nadat de laatste gesprekken haastig afgeraffeld waren, daalde er een griezelige stilte over de ruimte.

Toen hoorden we het. Boven onze hoofden werd gevochten. Ik luisterde naar het fluiten van kogels of andere geluiden die ons een aanwijzing zouden kunnen geven over de herkomst van de rebellen. Na een poosje merkte ik dat ik de meisjes dichter tegen me aan had geklemd, alsof we elkaar konden beschermen tegen wat er komen ging.

Het lawaai ging uren door. De enige die bewoog in deze ruimte, was Maxon, die gewetensvol rondliep en alle meisjes in de gaten hield. Toen hij bij ons hoekje kwam, waren alleen Lucy en ik wakker. Zo nu en dan spraken we even met elkaar, in onafgemaakte zinnetjes, waarbij we de woorden van elkaars lippen lazen. Maxon liep op ons af en glimlachte om de hoeveelheid mensen die tegen me aan hingen. Ik zag aan zijn gezicht dat hij niet meer boos was om onze ruzie, hoewel ik die erg graag wilde uitpraten. Zijn glimlach was dankbaar in plaats van kwaad. Hij was alleen maar blij dat het goed met me ging. Even voelde ik me weer schuldig. Wat had ik me op de hals gehaald?

‘Alles goed met je?’ vroeg hij.

Ik knikte. Hij keek naar Lucy en boog zich over me heen om iets tegen haar te zeggen. Ik ademde zijn geur in, proefde die zelfs. Hij rook in de verste verte niet naar iets wat uit een flesje kwam. Ik rook geen kaneel of vanille, en zelfs geen zelfgemaakte zeep, een lucht die ik me maar al te goed herinnerde. Maxon had zijn eigen geur: iets wat rook naar de chemie die in zijn binnenste ziedde.

‘En met jou ook?’ vroeg hij aan Lucy.

Ze knikte.

‘Ben je verbaasd dat je hier bent?’ vroeg hij haar glimlachend. Hij probeerde luchtig te doen over de situatie, die in wezen onvoorstelbaar was.

‘Nee, Majesteit. Niet met haar erbij.’ Ze knikte in mijn richting.

Maxon draaide zich naar me om. Zijn gezicht was heel dichtbij. Ik voelde me ongemakkelijk. Er leunden zo veel mensen tegen me aan dat ik me niet goed kon bewegen. En er waren te veel mensen die ons konden zien. Ook Aspen kon ons zien. Maar het moment was alweer voorbij. Hij draaide zich weer om naar Lucy.

‘Ik weet wat je bedoelt.’ Hij glimlachte weer. Het leek alsof hij nog meer wilde zeggen, maar van gedachten veranderde. Hij maakte aanstalten om weer rechtop te gaan staan.

Ik greep hem bij zijn arm. ‘Noord of Zuid?’ fluisterde ik.

‘Herinner je je de fotoshoot?’ vroeg hij nauwelijks hoorbaar.

Ik knikte geschrokken. Deze rebellen waren bezig zich een weg naar het noorden te banen en vernielden oogsten en vermoordden mensen. ‘Hou ze tegen!’ had hij gezegd.

Deze keer hadden die moordenaars het op ons allemaal gemunt, en we konden ze niet tegenhouden. Ze waren meedogenloos. Het waren Zuidelijken.

‘Tegen niemand zeggen.’ Hij liep door naar Fiona, die haar armen om zich heen had geslagen en zacht jammerde.

Langzaam ademend probeerde ik te bedenken hoe ik kon ontsnappen als ze ons bereikten. Ik hield mezelf voor de gek. Als de rebellen erin zouden slagen hier te komen, was het met ons gedaan. We konden niets anders doen dan wachten.

De uren kropen voorbij. Ik was mijn besef van tijd kwijt. Degenen die hadden geslapen, waren wakker geworden en degenen die al die tijd wakker waren gebleven, begonnen weg te dommelen.

Het geluid boven ons hield niet opeens op, maar stierf geleidelijk aan weg. Uiteindelijk werd het helemaal stil, en dat bleef het.

De deur ging open. Een paar wachten verlieten de ruimte om op onderzoek uit te gaan. Weer gingen er eindeloze minuten voorbij, maar na verloop van tijd keerden ze terug.

‘Dames en heren,’ riep een van hen, ‘de rebellen zijn verslagen. Mag ik u vragen alstublieft weer naar uw kamers terug te keren via de achtertrap. Er zijn nogal wat vernielingen aangericht en er liggen veel gewonde wachten. Het is beter als u de gemeenschappelijke zalen en gangen vermijdt tot ze op orde zijn gebracht. Wanneer u deel uitmaakt van de Selectie, gaat u dan alstublieft naar uw kamer en blijf daar tot nader order. Ik heb overlegd met de koks en binnen een uur wordt u iets te eten gebracht. Ik wil graag dat al het medisch personeel zich bij me meldt op de ziekenvleugel.’

Na zijn mededeling stond iedereen op en kwam in beweging alsof er niets was gebeurd. Sommigen keken zelfs verveeld. Afgezien van mensen zoals Lucy leek iedereen de aanval voor lief te nemen, als iets wat verwacht had kunnen worden.

Mijn kamer was volledig overhoop gehaald. De matras lag op de vloer, jurken waren uit de kast getrokken en de foto’s van mijn familie lagen verscheurd op de grond. Ik zocht naar mijn jampotje en vond het, half verstopt onder mijn bed. Het was nog heel en het muntje zat er nog in. Ik probeerde niet te huilen, maar de tranen bleven achter mijn oogleden branden. Het kwam niet doordat ik bang was, hoewel ik dat wel was. Het was omdat iemand die mij vijandig gezind was, aan mijn spullen had gezeten.

Omdat we alle vier zo moe waren, kostte het nogal wat tijd om alles op te ruimen. Maar het lukte ons. Anne vond zelfs plakband, zodat ik mijn foto’s aan elkaar kon plakken. Na de vondst van het plakband stuurde ik mijn dienstmeisjes naar bed. Anne protesteerde, maar daar luisterde ik niet naar. Nu ik mijn talent voor commanderen had ontdekt, zou ik het gebruiken ook.

Toen ik eenmaal alleen was, stond ik mezelf toe om te huilen. De angst was grotendeels voorbij, maar had me nog wel in zijn greep. Ik haalde een shirtje van thuis en de spijkerbroek die Maxon me had gegeven tevoorschijn en trok die aan. Dat gaf een normaler gevoel. Door alle gebeurtenissen van de afgelopen nacht en ochtend was mijn haar een warboel. Ik draaide het in een slordige knot en zette die boven op mijn hoofd vast. Losse slierten haar vielen langs mijn gezicht.

Ik legde de fragmenten van de foto’s op mijn bed en probeerde uit te zoeken welke bij elkaar hoorden. Het was alsof er uit één doos vier verschillende puzzels waren gekomen. Er was pas één foto weer heel toen er op de deur werd geklopt. Maxon, riep ik in gedachten. Laat het alsjeblieft Maxon zijn.

Verwachtingsvol gooide ik de deur open. Het was Silvia.

‘Dag, lieve kind,’ zei ze, en ze trok een pruillip. Waarschijnlijk wilde ze daar troost mee uitdrukken. Ze schuifelde langs me heen mijn kamer in en draaide zich naar me om toen tot haar doordrong wat ik aanhad. ‘O! Je gaat me toch niet vertellen dat jij ook weggaat?’ jammerde ze. ‘Het stelde echt niks voor.’ Met haar hand maakte ze een wegwerpgebaar.

Ik zou het niet niks noemen. Zag ze niet dat ik had gehuild? ‘Ik ga niet weg,’ antwoordde ik, en ik veegde een pluk haar achter mijn oor. ‘Zijn er meisjes die wel weg willen?’

Ze slaakte een zucht. ‘Ja, tot nu toe drie. En die goeie Maxon heeft me op het hart gedrukt om iedereen die weg wil, naar huis te laten gaan. Op dit moment wordt dat geregeld. Het was zo grappig. Het leek of hij wist dat er meisjes zouden vertrekken. Als ik in jullie plaats was, zou ik nog eens heel goed nadenken of ik weg zou gaan om al die flauwekul.’

Silvia begon door mijn kamer te ijsberen, terwijl ze intussen de inrichting bestudeerde. Flauwekul? Wat mankeerde dat mens?

‘Hebben ze iets meegenomen?’ informeerde ze langs haar neus weg.

‘Nee, mevrouw. Ze hebben er een puinhoop van gemaakt, maar voor zover ik heb kunnen zien, hebben ze niets meegenomen.’

‘Heel goed.’ Ze kwam op me af en gaf me een minuscule draagbare telefoon. ‘Dit is de veiligste verbinding in het paleis. Je moet je ouders bellen om ze te vertellen dat alles goed met je is. Houd het kort, ik moet nog bij een paar andere meisjes langs.’

Verbaasd bekeek ik het kleine voorwerp. Ik had nog nooit een draagbare telefoon vastgehouden. Ik had ze al eens eerder gezien in de handen van Tweeën en Drieën, maar ik had nooit gedacht dat ik er zelf nog eens een zou gebruiken. Mijn handen trilden van opwinding. Ik zou hun stemmen horen!

Gretig draaide ik hun nummer. Voor het eerst na alles wat er was gebeurd, kreeg ik een glimlach op mijn gezicht. Nadat de telefoon twee keer was overgegaan, nam mijn moeder op.

‘Hallo?’

‘Mam?’

‘America! Ben jij dat? Is alles goed met je? We zijn zó ongerust geweest. De een of andere paleiswacht belde ons om te zeggen dat we misschien een paar dagen niets van je zouden horen. We wisten dat die vervloekte rebellen doorgebroken waren. We zijn zó bang geweest.’ Ze begon te huilen.

‘O, huil nou niet, mam. Ik ben veilig.’ Ik keek naar Silvia. Ze had een verveelde uitdrukking op haar gezicht.

‘Blijf even hangen.’

Ik hoorde wat geluiden op de achtergrond.

‘America?’

Mays stem was verstikt door tranen. Ze moest een afschuwelijke dag hebben gehad.

‘May! O, May, ik mis je zo!’ Ik voelde weer tranen opwellen.

‘Ik dacht dat je dood was. Ik hou van je, America. Beloof me dat je niet doodgaat,’ jammerde ze.

‘Dat beloof ik.’ Ik moest altijd glimlachen als ze me dit soort beloftes afdwong.

‘Kom je thuis? Alsjeblieft? Ik wil niet meer dat je daar bent,’ zei ze smekend.

‘Naar huis komen?’ zei ik. Er gingen allerlei gedachten door me heen. Ik miste mijn familie en had er genoeg van om me te moeten verstoppen voor rebellen. Mijn gevoelens voor Aspen en Maxon werden steeds verwarrender en ik wist niet meer hoe ik daarmee moest omgaan. Vertrekken zou het makkelijkst zijn. Maar toch... ‘Nee, May, ik moet hier blijven.’

May kreunde. ‘Waarom?’

‘Daarom,’ antwoordde ik alleen maar.

‘Daarom wat?’

‘Gewoon, daarom.’

Aan de andere kant bleef het even stil. May dacht na. ‘Ben je verliefd op Maxon?’

Daar hoorde ik weer even mijn oude, vertrouwde May, de jongensgek. Het zou wel goed komen met haar. ‘Eh... Dat weet ik niet, maar…’

‘America! Je bent verliefd op Maxon. Jeminee!’

Op de achtergrond hoorde ik mijn vader ‘Wat?’ schreeuwen, en daarna mijn moeder ‘Yes!’

‘May, ik heb helemaal niet gezegd dat…’

‘Ik wist het!’

Ik hoorde May schateren. Haar angst om me kwijt te raken was in één klap verdwenen. ‘May, ik moet de verbinding verbreken. De anderen hebben de telefoon nodig. Ik wilde jullie alleen maar laten weten dat het goed met me gaat. Ik zal je snel schrijven, dat beloof ik.’

‘Goed, goed. Vertel me dan alles over Maxon. En stuur me ook nog een paar cadeautjes! Ik hou van je!’ schreeuwde ze.

‘Ik hou ook van jou. Groetjes.’

Voor ze nog iets kon vragen, verbrak ik de verbinding. Maar zodra de klank van haar stem weg was, miste ik haar nog meer dan daarvoor.

Razendsnel griste Silvia de telefoon uit mijn hand en liep naar de deur. ‘Brave meid,’ zei ze nog, voor ze in de gang verdween.

Braaf voelde ik me helemaal niet. Maar ik hield mezelf voor dat ik dat weer zou zijn zodra ik bedacht had hoe ik de toestand met Aspen en Maxon moest oplossen.





24





Amy, Fiona en Tallulah waren binnen een paar uur verdwenen. Of dat te danken was aan Silvia’s efficiëntie of aan de zenuwen van de meisjes, wist ik niet. We waren teruggebracht tot negentien en de Selectie leek in een stroomversnelling te komen. Wie schetste mijn verbazing toen het allemaal nog sneller bleek te kunnen gaan?

De maandag na de aanval keerden we terug naar onze dagelijkse routine. Het ontbijt was even lekker als altijd. Zou er ooit een moment aanbreken waarop ik deze heerlijke maaltijden vanzelfsprekend zou vinden?

‘Kriss, is het niet goddelijk?’ vroeg ik. Ik nam een hap van een stervormig stuk fruit dat ik voor het eerst zag. Kriss knikte met volle mond. Ik voelde een innige band met de andere meisjes. Doordat we samen een zware aanval van de rebellen hadden overleefd, leek het of we onlosmakelijk met elkaar waren verbonden. Emily, die naast Kriss zat, gaf me de honing aan. Naast mij zat Tiny, die met een bewonderende blik in haar ogen vroeg waar ik mijn kettinkje met het bedeltje van de zangvogel vandaan had. De vrolijke, gezellige sfeer deed me denken aan de familiemaaltijden van jaren terug, voordat Kota ons in de steek liet en toen Kenna nog niet was getrouwd.

Het drong tot me door dat ik in de toekomst contact met deze meisjes zou opnemen, zoals Maxon over zijn moeder had verteld. Ik zou willen weten met wie ze allemaal getrouwd waren en zou hun kerstkaarten sturen. En wanneer Maxon over pakweg 25 jaar een volwassen zoon had, zou ik hem en zijn vrouw bellen en naar zijn favoriete meisjes in de Selectie vragen. We zouden herinneringen ophalen en erom kunnen lachen, alsof het geen wedstrijd was geweest maar een avontuur.

Tot mijn verbazing was Maxon de enige in de eetzaal die er niet zorgeloos uitzag. Hij liet zijn eten onaangeroerd en liet zijn blik aandachtig langs de rijen meisjes gaan. Af en toe leek hij zichzelf even iets af te vragen, waarna hij zijn aandacht weer op de meisjes richtte. Toen hij bij mijn rij aankwam, zag hij dat ik naar hem keek. Hij glimlachte flauwtjes.

Afgezien van het korte onderhoud de avond ervoor, hadden we elkaar sinds de ruzie niet meer gesproken. We moesten het nodig uitpraten en ik besloot dat ik deze keer het initiatief zou nemen. Ik keek hem met vriendelijke blik in mijn ogen aan en trok aan mijn oor. Hij bleef me even strak aankijken, maar tot mijn opluchting beantwoordde hij toen mijn teken. Ik keek veelbetekenend naar de deuren van de zaal.

Zoals ik al vermoedde was er nog een paar ogen op mij gericht. Toen Aspen kort daarvoor de eetzaal was binnengekomen, had ik geprobeerd hem te negeren. Maar als je zo veel van iemand hebt gehouden, is dat onbegonnen werk.

Maxon stond opeens op. Door de plotselinge beweging maakte zijn stoel een krakend geluid en alle gezichten draaiden zijn kant op. Hij zag eruit alsof hij het liefst weer onopgemerkt was gaan zitten, maar zo te zien had hij geen keus. Hij nam het woord.

‘Dames,’ zei hij met een lichte buiging naar ons. Hij keek gepijnigd.

‘De aanval van gisteren heeft me gedwongen nog eens goed na te denken over de Selectie. Zoals jullie weten, hebben gisteren drie dames gevraagd te mogen vertrekken. Dat heb ik toegestaan. Ik wil niet dat iemand hier blijft tegen haar wil. Ook weet ik van een aantal van jullie zeker dat er geen gezamenlijke toekomst voor ons is weggelegd. Het bezwaart me om die dames te verplichten in het paleis te blijven, waar ze voortdurend gevaar lopen.’

Het begon iedereen te dagen waar hij naartoe wilde en de verwarring maakte plaats voor een ongemakkelijke stemming.

‘Hij gaat toch niet…’ fluisterde Tiny.

‘Ja, dat gaat hij wel,’ antwoordde ik.

‘Het valt me zwaar om dit te doen. Ik heb overlegd met mijn ouders en een paar vertrouwde adviseurs, en besloten het aantal deelnemers aan de Selectie terug te brengen tot de Elite, en dan met zes deelnemers in plaats van tien. Ik stuur jullie dus allemaal naar huis, op zes na,’ verklaarde hij op zakelijke toon.

‘Zes?’ zei Kriss verbouwereerd.

‘Dat is niet eerlijk,’ stamelde Tiny, die al op het punt stond in tranen uit te barsten.

Ik keek de kamer rond. Het klaaglijke geroezemoes zwol aan, nam af, en werd weer sterker. Celeste had haar armen om zich heen geslagen, alsof ze zich voorbereidde op een gevecht om een plaats. Bariel had haar ogen gesloten en zat met gekruiste vingers. Misschien hoopte ze zo medelijden op te wekken. Marlee zag er ongelooflijk gespannen uit, hoewel ze toch had toegegeven dat ze niets om Maxon gaf. Waarom wilde ze zo graag blijven?

‘Ik wil dit niet onnodig rekken. De volgende dames blijven: Lady Marlee en Lady Kriss.’

Marlee slaakte een zucht van opluchting en legde haar hand op haar borst. Kriss maakte een vreugdedansje in haar stoel. Ze keek om zich heen naar de andere meisjes in de verwachting dat we blij voor haar waren. Dat was ik ook, tot het tot me doordrong dat er al twee plaatsen weg waren. Zou Maxon me naar huis sturen, nu die ruzie als een donderwolk tussen ons in hing? Speelde ik nog een rol in zijn toekomstplannen? Wilde ik dat? Wat moest ik doen als hij me naar huis stuurde?

De beslissing over het moment waarop ik naar huis zou gaan, had de hele tijd bij mij gelegen. Plotseling was ik me ervan bewust hoe graag ik wilde blijven.

‘Lady Natalie en Lady Celeste,’ vervolgde Maxon, terwijl hij hen beurtelings aankeek.

Bij het horen van Celestes naam ging er een rilling door me heen. Als hij haar hield, moest hij mij ook houden. Ik kon sowieso nauwelijks geloven dat hij wilde dat ze bleef. Of was dat het signaal dat ik moest vertrekken? Het was over haar aanwezigheid hier dat we ruzie hadden gemaakt.

‘Lady Elise,’ zei hij.

In afwachting van de laatste naam hield iedereen in de kamer zijn adem in. Ik besefte dat Tiny en ik in elkaars hand zaten te knijpen.

‘…en Lady America.’ Maxon keek me aan en ik voelde dat iedere spier in mijn lichaam zich ontspande.

Tiny begon onmiddellijk te mopperen, en ze was niet de enige.

Maxon zuchtte diep. ‘Ik wil alle anderen zeggen dat het me vreselijk spijt. Maar jullie moeten me vertrouwen als ik zeg dat ik deze beslissing in jullie belang heb genomen. Ik wil niet dat iemand tevergeefs hoop koestert en voor niets gevaar loopt. Als iemand me nog wil spreken voor het vertrek: ik ben in de bibliotheek aan het eind van de gang. Wie klaar is met eten, kan bij me langskomen.’

Maxon liep zo snel als hij kon de kamer uit, zonder echt te rennen. Ik keek hem na tot hij Aspen passeerde. Toen werd mijn aandacht door iets anders getrokken. Op Aspens gezicht was verwarring te lezen en ik wist waarom. Ik had hem gezegd dat ik niet van Maxon hield, dus had hij aangenomen dat Maxon ook niet veel om mij gaf. Waarom zat ik dan zo in spanning of ik wel of niet mocht blijven? En waarom wilde Maxon dat ik bleef?

Binnen de kortste keren renden Emmica en Tuesday achter Maxon aan. Ze wilden natuurlijk een verklaring. Sommige meisjes waren in tranen, duidelijk diepbedroefd. Wij, degenen die mochten blijven, hadden de behoorlijk pijnlijke taak om hen te troosten. Tiny sloeg mijn handen weg en rende de kamer uit. Ik hoopte dat ze zich niet verbitterd zou gaan voelen over mij.

Het duurde niet lang of iedereen was vertrokken. Niemand had meer trek. Omdat ik niet goed wist wat ik met al die emotionele uitbarstingen aan moest, bleef ik zelf ook niet rondhangen. Toen ik langs Aspen liep, fluisterde hij: ‘Vanavond.’ Ik knikte nauwelijks merkbaar en liep weg.

De rest van de ochtend verliep in een vreemde stemming. Ik had nooit echte vriendinnen gehad die ik zou kunnen missen. Op de eerste verdieping stonden alle deuren van de bezette kamers open. Meisjes renden in en uit terwijl ze briefjes en adressen uitwisselden. We huilden en we lachten en tegen de middag was de sfeer in het paleis een stuk serieuzer dan toen we aankwamen.

Er was niemand meer overgebleven in mijn kleine zijvleugel. Er waren geen geluiden meer van zich over de gang haastende dienstmeisjes en dichtslaande deuren. Terwijl mijn dienstmeisjes de kamer stoften, zat ik aan tafel een boek te lezen. Ik vroeg me af of het paleis altijd zo verlaten aanvoelde als nu. Door de stilte miste ik mijn familie.

Opeens werd er op de deur geklopt. Anne snelde ernaartoe en keek intussen naar mij om te zien of ik voorbereid was op bezoek. Ik knikte.

Maxon stapte de kamer in. Ik sprong overeind.

‘Dames,’ begroette hij mijn dienstmeisjes. ‘Leuk jullie weer te ontmoeten.’

Ze maakten een reverence en giechelden. Hij beantwoordde hun begroeting en keek toen naar mij. Nu pas drong tot me door hoe graag ik hem had willen zien. Verdwaasd stond ik naast de tafel.

‘Neem me alsjeblieft niet kwalijk, maar ik moet met Lady America spreken. Willen jullie ons een paar minuten alleen laten?’

Er volgden meer gegiechel en reverences. Op een toon die bijna aanbidding verried, vroeg Anne of ze de prins iets kon brengen. Maxon sloeg haar aanbod af en de meisjes verlieten de kamer. Hij bleef met zijn handen in zijn zakken staan en we zwegen.

‘Ik dacht dat je me weg zou sturen,’ bekende ik na een poosje.

‘Waarom?’ vroeg hij oprecht verbaasd.

‘Omdat we ruzie hadden gemaakt. Omdat we zo’n vreemde relatie hebben. Omdat…’ Omdat ik het gevoel heb dat ik je bedrieg, ook al heb jij ontmoetingen met vijf andere vrouwen, dacht ik.

Langzaam, nadenkend over wat hij tegen me zou zeggen, kwam Maxon op me af. Toen hij tegenover me stond, pakte hij mijn handen en begon hij de situatie uit te leggen. ‘Om te beginnen wil ik zeggen dat het me spijt. Ik had niet tegen je moeten schreeuwen.’

Het klonk gemeend.

‘Het komt gewoon doordat sommige commissieleden, en ook mijn vader, al bezig zijn druk op me uit te oefenen. Maar ik wil echt zelf een beslissing kunnen nemen. Ik raakte gefrustreerd omdat ik alweer in een situatie belandde waarin mijn mening niet serieus werd genomen.’

‘Alweer?’

‘Je was er toch bij toen ik mijn keus bekendmaakte? Marlee is de favoriet van het publiek. Daar moet ik rekening mee houden. Celeste beschikt over een bijzonder sterke persoonlijkheid. Ze komt uit een vooraanstaande familie die we graag als bondgenoot willen hebben. Natalie en Kriss zijn allebei charmante meisjes. Ze passen heel goed bij ons en zijn de favorieten van sommige van mijn familieleden. Elise heeft toevallig relaties in Nieuw-Azië en dat is iets om rekening mee te houden omdat we zo graag een eind willen maken aan die ellendige oorlog. Je ziet dat ik geen kant op kon met mijn beslissing.’

Waarom hij mij had gekozen, legde hij niet uit, en bijna had ik er niet om gevraagd. Ik wist dat we vrienden waren en vanuit politiek oogpunt had mijn aanwezigheid geen enkel belang. Maar ik moest het uit zijn mond horen, zodat ik zelf een beslissing kon nemen.

Ik keek hem niet aan. ‘En waarom ben ik nog steeds hier?’ vroeg ik fluisterend. Zijn antwoord zou pijn doen, dat wist ik zeker. Mijn gevoel zei me dat ik alleen mocht blijven omdat hij te aardig was om zijn belofte te verbreken.

‘Ik dacht dat ik daarover duidelijk was geweest, America,’ antwoordde Maxon kalm. Hij zuchtte berustend en tilde mijn kin op. Toen ik hem eindelijk in de ogen durfde te kijken, legde hij uit wat hij bedoelde.

‘Als het een simpele aangelegenheid was geweest, had ik nu zo langzamerhand alle anderen naar huis gestuurd. Misschien is het naïef van me om me zo zeker te voelen over mijn keuze, maar ik ben ervan overtuigd dat ik met jou gelukkig zou kunnen zijn.’

Ik bloosde. Achter mijn oogleden prikten tranen, maar ik knipperde ze weg. Hij keek me vol genegenheid aan en dat wilde ik niet missen.

‘Op sommige momenten denk ik dat er niets meer tussen ons in staat, maar dan weer heb ik het gevoel dat je alleen maar wilt blijven omdat het je goed uitkomt. Als ik zeker wist dat je alleen om mij blijft…’ Hij zweeg en schudde zijn hoofd, alsof hij zijn zin niet mocht afmaken van zichzelf. ‘Klopt het als ik zeg dat je nog steeds niet zeker weet of je om me geeft?’

Ik wilde hem geen pijn doen, maar ik moest eerlijk zijn. ‘Ja.’

‘Daarom moet ik mezelf indekken. Misschien besluit je te vertrekken, en dan zal ik je laten gaan. Intussen moet ik wel een vrouw zien te vinden. Ik probeer binnen de mogelijkheden die ik heb de beste beslissing te nemen, maar neem alsjeblieft van me aan dat ik heel veel om je geef.’

Nu kon ik mijn tranen niet meer inhouden. Ik dacht aan Aspen en aan wat ik gedaan had. Ik schaamde me vreselijk. ‘Maxon,’ zei ik. Het klonk als een snik. ‘Kun je… Kun je me alsjeblieft vergeven dat…’ Ik kon mijn bekentenis niet afmaken omdat hij dichterbij kwam en de tranen van mijn wangen veegde met zijn sterke vingers.

‘Wat moet ik je vergeven? Die stomme ruzie? Die ben ik al vergeten. Dat je meer tijd nodig hebt om te weten te komen wat je voor me voelt? Ik kan wachten,’ antwoordde hij schouderophalend. ‘Ik denk niet dat er iets is wat ik je niet zou kunnen vergeven. Moet ik je helpen herinneren aan dat knietje in mijn kruis?’

Ik kon er niets aan doen, maar ik moest lachen. Ook Maxon grinnikte even. Opeens werd hij weer ernstig. ‘Wat is er?’ vroeg ik.

Hij schudde zijn hoofd. ‘Ze waren zo snel deze keer.’

In Maxons stem klonk zowel ergernis als verwondering door over de resultaten van de rebellen. Opeens wist ik dat ik met vuur had gespeeld met mijn actie om de dienstmeisjes te redden.

‘Ik maak me steeds meer zorgen, America. Of ze nu uit het Noorden of uit het Zuiden komen, ze zijn bijzonder gedreven. Het lijkt erop dat ze pas zullen stoppen als ze hebben waar ze op uit zijn. En we hebben geen flauw idee wat dat is.’ Hij keek somber en bezorgd. ‘Ik heb het gevoel dat het nog maar een kwestie van tijd is totdat ze iemand zullen doden die belangrijk voor me is.’

Hij keek me indringend aan. ‘Je weet dat je nog steeds een keus hebt. Als je te bang bent om te blijven moet je het zeggen.’ Hij zweeg en dacht even na. ‘Als je denkt dat je helemaal niet van me kunt houden, zou het vriendelijker zijn om me dat nu te zeggen. Dan laat ik je gaan en gaan we als vrienden uit elkaar.’

Ik omhelsde hem en legde mijn hoofd tegen zijn borst. Hij leek verrast maar ook getroost door mijn gebaar, want even later sloeg hij zijn armen stevig om mij heen. ‘Maxon, ik weet niet helemaal zeker wat we voor elkaar betekenen, maar we zijn zeker meer dan vrienden.’

Hij zuchtte. Door het jasje van zijn pak heen hoorde ik zacht het kloppen van zijn hart. Het ging behoorlijk snel. Met zijn gebruikelijke tederheid legde hij zijn hand op mijn wang. Terwijl ik hem aankeek, werd ik weer bekropen door dat onbenoembare gevoel dat tussen ons groeide.

Met zijn ogen vroeg Maxon om datgene waarvan we hadden afgesproken dat we ermee zouden wachten. Tot mijn vreugde wilde hij dat niet meer. Ik gaf hem een knikje. Hij overbrugde de kleine afstand die er nog tussen ons was en kuste me onvoorstelbaar teder.

Ik voelde hoe zijn lippen zich tijdens het kussen in een glimlach plooiden, en dat die glimlach nog lang om zijn mond bleef spelen.





25





Er werd tegen mijn arm gepord. Het was donker en heel laat, of juist heel vroeg. Een fractie van een seconde dacht ik dat we weer aangevallen werden. Toen hoorde ik mijn naam en wist ik dat het Aspen was.

‘Mer?’

Ik lag met mijn rug naar hem toe en had even tijd nodig om mezelf onder controle te krijgen voordat ik me naar hem omdraaide. Ik wist dat we nu eindelijk eens wat zaken moesten uitpraten. Hopelijk kon ik de moed opbrengen om eerlijk te zijn.

Ik draaide me om en keek recht in Aspens heldergroene ogen. Dit ging moeilijk worden. Toen zag ik dat hij de deur naar mijn kamer open had laten staan. ‘Aspen, ben je gek geworden,’ fluisterde ik. ‘Doe die deur dicht.’

‘Nee, ik heb erover nagedacht. Als de deur open blijft, kan ik tegen iemand die langskomt zeggen dat ik iets hoorde en bij je ben gaan kijken. Dat is tenslotte mijn taak. Zo zal niemand iets vermoeden.’

Het was simpel en geniaal. Soms kun je een geheim het best bewaren door juist niet stiekem te doen. Ik knikte begrijpend. ‘Oké.’

Ik deed het lampje op mijn nachttafeltje aan om duidelijk te maken aan voorbijgangers dat we niets te verbergen hadden. Op mijn wekker zag ik dat het na drieën was.

Aspen was duidelijk in zijn nopjes. Zijn gezicht vertoonde net zo’n brede glimlach als vroeger in de boomhut, wanneer hij me begroette.

‘Je hebt hem bewaard.’

‘Huh?’

Hij wees naar het jampotje met de cent op mijn nachttafeltje.

‘Ja,’ zei ik. ‘Ik kon het niet over mijn hart verkrijgen het weg te doen.’

Zijn gezicht werd steeds hoopvoller. Hij draaide zich om en keek naar de deuropening, alsof hij zich ervan wilde verzekeren dat er niemand was. Toen boog hij zich voorover om me te kussen.

‘Nee,’ zei ik zacht terwijl ik me terugtrok. ‘Dat kun je niet doen.’

Hij keek me verbaasd en tegelijkertijd verdrietig aan en ik was bang dat wat ik ging zeggen het alleen maar erger zou maken.

‘Heb ik iets verkeerd gedaan?’

‘Nee,’ antwoordde ik nadrukkelijk. ‘Je hebt je fantastisch gedragen. Ik was zo gelukkig toen ik je weer zag en ontdekte dat je nog steeds van me houdt. Dat heeft alles veranderd.’

Hij glimlachte. ‘Mooi. Ik hou echt van je en ik ben serieus van plan ervoor te zorgen dat je daar nooit meer aan hoeft te twijfelen.’

Inwendig kromp ik in elkaar. ‘Aspen, wat wij samen hebben, of hadden, kunnen we hier niet hebben.’

Hij ging verzitten. ‘Hoe bedoel je?’

‘Ik hoor nu bij de Selectie. Ik ben hier voor Maxon en zolang dat zo is, kan ik niet met jou afspreken, of wat het ook is dat we doen.’ Ik begon aan de rand van mijn dekbed te friemelen.

Hij dacht even na. ‘Heb je dan tegen me gelogen toen je zei dat je altijd van me was blijven houden?’

‘Nee,’ verzekerde ik hem. ‘Je bent voortdurend in mijn gedachten geweest. Het komt door jou dat alles zo traag gaat. Maxon vindt me leuk, maar vanwege jou kan ik mijn gevoelens niet helemaal laten gaan.’

‘O, geweldig,’ antwoordde hij sarcastisch. ‘Leuk om te weten dat je zonder problemen met hem op stap zou gaan als ik niet in de buurt was geweest.’

Ik wist dat hij met zijn boosheid verborg hoe verdrietig hij was. Maar het was niet mijn schuld dat het allemaal zo was gelopen. ‘Aspen?’ zei ik zacht, zodat hij me aan zou kijken. ‘Toen je me achterliet in de boomhut was er niets meer van me over.’

‘Mer, ik heb gezegd dat…’

‘Laat me uitspreken.’

Hij snoof, maar hield zijn mond.

‘Je had me beroofd van al mijn dromen en ik ben alleen maar hier omdat jij erop aandrong dat ik me moest opgeven.’

Hij schudde zijn hoofd. De waarheid irriteerde hem.

‘Ik heb mijn best gedaan om eroverheen te komen, en Maxon geeft werkelijk om me. Jij betekent ook veel voor me, dat weet je. Maar ik maak nu onderdeel uit van dit alles en het zou stom zijn als ik mezelf niet toesta om te zien hoe het gaat aflopen.’

‘Dus je verkiest hem boven mij?’ vroeg hij mistroostig.

‘Nee. Ik kies hem niet en jou niet. Ik kies voor mezelf.’

Dat was de waarheid. Daar draaide het allemaal om. Ik wist zelf nog niet wat ik wilde en het was verkeerd om me te laten beïnvloeden door de mening van iemand anders of te kiezen voor de makkelijkste weg. Ik moest mezelf de tijd gunnen om uit te zoeken wat goed voor mij was.

Aspen dacht even na, nog niet tevreden met wat ik had gezegd. Maar uiteindelijk begon hij te glimlachen. ‘Als je maar weet dat ik het niet opgeef,’ zei hij op uitdagende toon.

Ondanks alles moest ik lachen. Aspen was niet het type om toe te geven dat hij verslagen was. ‘Dit is niet echt een geschikte omgeving om naar mijn hand te dingen. Misschien is het zelfs een gevaarlijk besluit.’

‘Ik ben niet bang voor die vent,’ zei hij spottend.

Ik sloeg mijn ogen ten hemel. Het was wel grappig om in deze positie te verkeren. Ik was altijd bang geweest dat iemand Aspen van me zou afpikken. Maar ik voelde me ook wel een beetje schuldig omdat ik het leuk vond om te merken hoe bezorgd hij was dat iemand voor de verandering mij afpikte.

‘Oké. Je zei dat je niet van hem houdt…’ vervolgde hij. ‘Maar je moet hem wel een beetje aardig vinden. Anders zou je toch niet blijven?’

Ik boog mijn hoofd. ‘Dat is ook zo. Hij is heel anders dan ik had verwacht.’

Dat moest hij even laten bezinken. ‘Dat betekent vermoedelijk dat ik harder moet vechten dan ik dacht.’ Hij stond op en liep naar de deur. Voor hij die achter zich dichttrok, knipoogde hij nog een keer naar me. ‘Goedenacht, Lady America.’

‘Goedenacht, officier Leger.’

De deur klikte in het slot en er daalde een enorme rust over me neer. Vanaf het begin van de Selectie had ik me zorgen gemaakt dat ik er mijn leven mee zou verpesten. Maar op dit moment voelde het beter dan ooit.

Veel te vroeg kwamen mijn dienstmeisjes binnenzwermen om me wakker te maken. Toen Anne de gordijnen opentrok en het licht van de nieuwe dag naar binnen viel, voelde ik me alsof dit mijn eerste echte dag in het paleis was.

Niet langer was de Selectie iets wat me domweg overkwam, maar iets waarin ik een actieve rol speelde. Ik hoorde bij de Elite. Ik gooide het dekbed van me af en sprong de morgen tegemoet.





Dankwoord





Oké, voor het geval je het druk hebt of moe bent omdat je laat bent opgebleven om het boek uit te lezen, wil ik jou als eerste bedanken voor het lezen van mijn boek. Ik hou van je, dat meen ik echt. Dank je wel.

En dan nu de mensen die dit mogelijk hebben gemaakt. Of, laten we eerst nog verder teruggaan in de tijd.

Zoals gewoonlijk dank ik God voor mijn woorden. Ik ben blij dat ik dit verhaal niet via een antenne hoef door te geven. Taal is geweldig en ik ben voor eeuwig blij dat er woorden zijn.

Callaway: Bananenmuffins! Bedankt voor je steun, en gewoon omdat je zo geweldig bent.

Guyden: Dank je dat je mama hebt gedeeld met de vrienden in haar hoofd.

Heel veel liefs voor mijn moeder, vader en broertje, die me hebben gestimuleerd anders te zijn. Ook dikke knuffels en liefs voor mijn schoonmoeder, schoonvader en zwager, omdat jullie me zo aangemoedigd hebben. Gezessen hebben jullie me overspoeld met enthousiasme, waarvoor ik jullie erg dankbaar ben.

Grote dank aan de bende van NLCF en het personeel van FTW die me gedurende de rit hebben bijgestaan. Knuffels!

Mijn dank gaat uit naar Mary, de eerste persoon die ooit De selectie heeft gelezen, omdat ze het te gek vond. En naar Liz en Michelle omdat zij de aandachtige, grondige en rationele lezer zijn, die ikzelf niet ben. Dankzij jullie is het een beter boek geworden. Ik vind jullie geweldig.

Dank je wel, Ashley Brouillette, voor de fantastische video. Je hebt hiermee een plaatsje in het boek verdiend. Bravo, mevrouw! Ook moet ik Elizabeth O’Brien, Emily Arnold en Kayleigh Poulin bedanken omdat ze met me bleven omgaan toen ik een zenuwpees was. Bedankt dat ik jullie namen ook mocht gebruiken.

Andere namen die ik heb geleend zijn: Jenna, Elise, Mary, Gerad, Amy enzovoort. Dank dat jullie in mijn hoofd opkwamen toen ik geen idee had wat ik zou opschrijven. Hoera!

Elena Roth: Je bent een agent met sterallures en ik kan je niet genoeg bedanken dat je me een kans hebt gegeven, ondanks dat ik zo vervelend ben aan de telefoon. Ik ben er nog steeds niet achter wat je heeft bezield. Ook bedankt dat ik je mocht omhelzen. Liefs!

Voor Caren en Colleen bij JLA, bedankt dat jullie er waren en geweldig zijn.

Erica Sussman: Jij bent zo verdomd cool. Eerlijk waar. Het is verbazingwekkend hoe goed jij Amerika kent en hoe leuk het is om met jou samen te werken. Ik ben dol op jou en je paarse pen. Dank je dat je me dit nooit als werk hebt laten ervaren.

Tyler, jij stoere meid, ik voel je energie in alles.

Lieve allemaal bij HarperTeen: eh, DANK JE WEL! Jullie waren een droom die ik niet hardop durf uit te spreken en ik voel me vereerd een van jullie auteurs te zijn. Ik waardeer al het werk dat jullie voor mij hebben verzet. Van het omslag tot de marketing tot de manier waarop jullie met mij communiceerden, jullie hebben mijn stoutste dromen overtroffen. Dank je wel.

Jeannette, Catherine, Kati, Ciara, Christina, de dames van Guys kinderopvang en iedereen die ik misschien heb overgeslagen: bedankt dat jullie op Guyden hebben gepast, zodat ik kon werken. Het betekende veel voor me dat ik wist dat ik er niet alleen voor stond.

Mocht je helemaal tot hier zijn gekomen, dan nogmaals bedankt! Sommigen van jullie volgen me al vanaf de eerste keer dat ik voor een camera zat en ‘Hello Interwebs’ zei. Sommigen hebben The Siren gelezen of me op Twitter gevonden. Anderen zagen het leuke meisje op het omslag van het boek en besloten het mee te nemen. Hoe en wanneer je me ook hebt gevonden, bedankt voor het lezen van mijn boek. Ik hoop dat het je blij heeft gemaakt, op wat voor manier dan ook.





