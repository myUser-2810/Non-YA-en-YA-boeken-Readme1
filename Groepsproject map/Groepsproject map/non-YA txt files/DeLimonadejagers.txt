De Limonadejagers

Tekst en omslagillustratie: Jos van Dinther

Copyright © 2013 Jos van Dinther

Smashwords Edition

ISBN 978-90-820728-0-8





This ebook is licensed for your personal enjoyment only. This ebook may not be re-sold or given away to other people. If you would like to share this book with another person, please purchase an additional copy for each recipient. If you’re reading this book and did not purchase it, or it was not purchased for your use only, then please return to Smashwords.com and purchase your own copy. Thank you for respecting the hard work of this author.





Alle rechten voorbehouden. Niets uit deze uitgave mag worden verveelvoudigd en/of openbaar gemaakt zonder voorafgaande schriftelijke toestemming van de auteur.





Met dank aan Ria van Dinther-van der Vleuten, Sjef van Dinther, Hannie Pieterse-van Dinther, Merijn de Jong, Marc van der Linden, Peter van Noppen, Stephanie van der Korput en Vesselina Nikolaeva.





Hoofdstuk 1

Van rugzakken en damestasjes





Sneeuw. Als het niet bestond, kon je het niet verzinnen. Dat had Bob zo bedacht. Later had hij daarbij bedacht dat dat ook geldt voor regenbogen en vuur en misschien ook wel voor bananen en pindakaas, maar niets was voor hem zo bijzonder als sneeuw.

Een paar weken geleden was die ’s avonds zachtjes begonnen neer te dwarrelen en toen Bob de volgende ochtend de gordijnen had opengedaan, was de ouwe grauwe wereld verdwenen en was er een nieuwe witte wereld voor in de plaats gekomen. Terwijl iedereen nog lag te slapen, was hij naar buiten gegaan. Hij had de koude, frisse lucht opgesnoven en de laatste, vallende vlokken op zijn tong laten smelten. Toen hij als eerste zijn voetstappen in de verse sneeuw had gezet en die onder zijn voeten zachtjes had horen kraken, had het gevoeld alsof die witte wereld helemaal van hem alleen was. Totdat de slaapkoppen wakker waren geworden en zijn witte koninkrijk waren binnengevallen. Maar dat gaf niet, want sneeuw was ook leuk met andere mensen erbij. Dan kon je samen sleeën of grote ballen rollen om sneeuwpoppen van te maken. Of juist kleine ballen om Bastiaan en Lin Li mee te bekogelen. Of papa, hoewel die wel erg goed kon mikken en van heel veraf bovendien. Maar je kon in sneeuw natuurlijk ook gewoon een wandeling maken en dat was vooral leuk in het bos. Daar liet de sneeuw de takken van de dennebomen buigen en op de besneeuwde bosbodem zag je ineens de sporen van allerlei dieren die waren langsgekomen. Magisch, vond Bob.

Lin Li vond het maar niks. Als sneeuw niet bestond, zou zij het zeker niet verzinnen. Ze keek wel uit. Het is koud en nat, je glijdt erover uit en het komt op een of andere manier altijd in je schoenen. En papa’s en broertjes die sneeuwballen gooien, zijn gewoon vreselijk irritant. Wat als haar vriendinnen haar vader zo eens zagen?! Voor schut! Nee, voor Lin Li kon het niet snel genoeg lente worden. En zomer. Dan kon ze naar het strand en zonder jas naar school. Maar het was nog lang geen zomer en voorlopig moest ze nog met een muts op, waar trouwens je haar enorm van in de war ging, door de sneeuw banjeren. Net zoals nu. Door de kou voelde ze het puntje van haar neus niet meer, en de sneeuw smolt in haar schoenen en verdoofde haar tenen. Voor haar uit rende Bob zigzaggend over het bospad. Hij had een spoor van voetstappen ontdekt en sprong van afdruk naar afdruk. Toen hij plotseling stilstond, botste Lin Li bovenop hem.

‘Wat doe je nou?!’

‘Ik kan niet verder,’ antwoordde Bob. Hij stapte opzij en wees naar de grond.

‘Het spoor houdt hier op.’ Hij hurkte om het van dichtbij te bekijken. Het leek wel alsof de persoon die het spoor had gemaakt van het ene op het andere moment was verdwenen.

‘Ik zie het,’ zei Lin Li, ‘nou en?’

‘Kijk, in de zomer had je dat dus niet kunnen zien,’ zei Bob. ‘Magisch!’

‘Bob, hier is echt niets magisch aan.’

‘Raadselachtig dan?’

‘Ja, raadselachtig, dat wel,’ zei Lin Li en toen ze de enthousiaste blik van Bob zag, had ze daar direct spijt van. ‘Nou ja een beetje dan.’

Bob glimlachte tevreden. Een raadsel! Wat kon je je nog meer wensen?

‘Maar er is vast een logische verklaring voor,’ relativeerde Lin Li.

Bob zou die weleens even vinden en keek om zich heen. Ze waren op een grote open plek in het bos aangekomen, vlakbij een klein meertje. Er was niets bijzonders te zien. Hij boog zich weer over de voetstappen. Of liever, over de laatste voetstap van het spoor. Zijn kleine afdruk stond er precies middenin, maar verder zag hij ook daar niks vreemds aan. Behalve dan dat het de laatste afdruk was en dat de sneeuw daarna en verder op het bospad onaangetast was.

‘Raarrrrrrrrr,’ zei hij en liet de –r zo lang mogelijk doorrollen. Hij keek weer op naar Lin Li. Die stond omhoog te kijken.

‘Wat doe je?’

‘Mijn hersens gebruiken.’

Daar zag Bob niks van. Hij ging naast haar staan en probeerde te zien waar ze naar keek.

‘Dat kan dus niet,’ mompelde Lin Li, nog steeds omhoog kijkend. ‘Geen takken, of in elk geval veel te hoog en niemand kan zo hoog springen.’

Ah, natuurlijk, dacht Bob. ‘Behalve een kangoeroe,’ zei hij, ‘maar die heb je hier niet.’

‘Nee,’ zei Lin Li verstoord, terwijl ze op de sporen wees, ‘en die dragen doorgaans ook geen schoenen.’

Geen kangoeroe dus, maar Bob zat niet voor een gat gevangen. Hij opperde dat iemand in zijn eigen voetstappen achteruit was teruggelopen. Of dat een marsmannetje de voetstappen had gemaakt en hier was opgestegen. Maar Lin Li vond dat allemaal ‘niet logisch’.

‘Wat zouden Marsmannetjes hier nu te zoeken hebben? Niet iedereen is opzoek naar mierenesten en eekhoorntjes, Bob.’

‘Weet ik veel wat Marsmannetjes zoeken, maar heb jij een beter idee dan?’

Lin Li fronste weer, kneep haar ogen bijna dicht en trok haar mond tot een smal streepje. Wanneer ze dat deed, dan dacht ze heel diep na, wist Bob. Ze kreeg dan van die kuiltjes in haar wangen en stopte haar vuisten in de zij. Hmmm, zei ze er dan meestal bij en dat deed ze nu ook. Hmmm deed ze weer. En even later nog eens.

‘Wat denk jij dan?’ wilde Bob onderhand wel eens weten.

Lin Li zei niets.

‘Nou, wat dan?’ vroeg Bob ongeduldig.

‘Ik denk dat ik naar huis ga,’ zei Lin Li, ‘want ik heb het koud.’

Ze voegde de daad bij het woord en liep met grote passen verder over het pad. Bob bleef zich nog een minuut of wat verbazen over zijn raadsel en rende haar toen achterna.

‘Ben je dan niet nieuwsgierig?’ hijgde hij, toen hij haar had ingehaald.

‘Nee, het enige wat ik ben, is halfbevroren,’ antwoordde Lin Li, zonder op te kijken.

Ze zou er alles voor over hebben om zomaar ineens thuis te zijn, met haar voeten omhoog achteroverleunend in de grote zachte stoel bij de open haard, genietend vaneen mok dampende thee.

‘En een stuk warme appeltaart,’ zei ze zacht en droomde weg terwijl ze stevig doorliep. Daar hoorde ze Bob weer achter zich.

‘Kijk hier dan!’

Lin Li keek niet op.

‘Kijk dan!’ drong Bob aan.

Zuchtend keerde Lin Li zich om. ‘Wat is het nú weer?’

Bob hield bij wijze van antwoord een flinke rugzak omhoog. ‘Hij lag daar onder een struik,’ zei hij.

‘En daar had je hem moeten laten liggen.’

Daar dacht Bob heel anders over. Voorzichtig legde hij zijn oor tegen de rugzak.

‘Wat doe je nu?’

‘Ik luister, want je weet nooit of het tikt.’

Lin Li gniffelde. ‘En, zit er een bom in?’

Bob schudde van nee. Hij hield de rugzak met twee handen stevig vast en schudde ermee.

‘Waar is dat nou weer goed voor?’

‘Zo kan ik horen wat erin zit,’ zei Bob.

‘En?’ vroeg Lin Li geamuseerd. ‘Wat zit erin?’

Bob schudde nog eens. ‘Dat weet ik nog niet.’ Hij keek eens goed naar de rugzak en toen naar Lin Li. ‘Ik kan het niet goed horen,’ besloot hij.

‘Geef ’s hier,’ zei Lin Li, terwijl ze de rugzak met een hand overnam. Ze stond een beetje te hannesen met de zware rugzak in de ene hand en haar tasje in de andere.

‘Hier, hou vast.’ Ze drukte Bob haar tasje in de handen.

‘Je tasje, getsie!’ Bob deinsde achteruit en hield het met gestrekte armen van zich af. ‘Kun je dat zelf niet vasthouden?’

‘Nee, want dan kan ik niet kijken wat er in die rare rugzak zit; je moet eens leren galant te zijn.’

Lin Li had de rits al open.

‘Geland? Hoezo dat dan? En waarom héb je eigenlijk ineens een tasje? En dan nog roze ook!’

‘Omdat ik een meisje ben en meisjes hebben tasjes. Jij snapt ook niets.’

‘Vroeger had je anders ook geen tasje en was je toch een meisje. Geloof ik. En trouwens, ik heb toch ook geen tasje.’

‘Jij bent een jongen en jongens hebben geen tasjes nodig, want ze hebben niks om erin te doen.’ Lin Li deed haar handschoenen uit en stak die in de zakken van haar jas.

‘Nou...’ probeerde Bob nog.

‘Nee, wat heb jij dan? Een zakmes. Een zakmes stop je niet in een tas; dat stop je in je zak. Daarom heet het zakmes; anders heette het wel tasmes.’ Bob voelde aan zijn broekzak of het er nog zat. Lin Li keek in de rugzak.

‘Ik vind het gewoon onbeleefd,’ zei Bob nog.

Lin Li stak haar neus nog dieper in de rugzak en rommelde er wat in.

‘Schroevendraaiers en dat soort dingen. Troep die papa voor zijn verjaardag vraagt en waarvan ik niet zou weten wat een weldenkend mens ermee zou moeten.’ Ze keek teleurgesteld op. ‘Niet interessant dus!’ En daarmee liet ze de rugzak met een rammelende plof op de grond vallen.

‘Ik zie anders dat jij ook gereedschap bij je hebt,’ zei Bob ‘vijlen en een pincet en...’

‘Het is erg onbeleefd om in mijn tas te kijken, Bob,’ zei Lin Li en griste haar tasje uit zijn handen.

‘Jij doet het toch ook?’ zei Bob. Hij pakte de rugzak op, ritste hem dicht en hing hem aan zijn schouder. Hij zou zijn vondst thuis nog ’s goed bestuderen.

‘Dat was een rugzak en geen damestasje en bovendien in het belang van het onderzoek. En als je geen manieren leert, zul je nooit een vriendinnetje krijgen.’

‘O, dat is dan mooi,’ vond Bob, ‘want meisjes kunnen wat mij betreft…’

‘Aaahhh’ gilde Lin Li ineens. ‘Ik heb smeer aan mijn handen!’ Snel gaf ze haar tasje weer aan Bob. Vol afschuw keek ze naar haar handen. Ze bukte zich en pakte wat sneeuw om ze mee schoon te wrijven, maar ze leken er alleen maar viezer van te worden.

‘Het gaat er niet af! Bah! Nu zijn mijn handen niet alleen vies, maar ook nog nat en koud!’ Ze wilde ze droogmaken aan haar broek, maar bedacht zich net op tijd dat die dan vol smeer zou komen te zitten en een vieze broek was erger dan ijskoude handen. En dat Bob dat niet snapte, dat was nou weer typisch.

‘Zie je,dat krijg je ervan als je je neus in andermans zaken steekt,’ zei Bob. ‘Hier heb je je tasje trouwens weer.’

‘Ik kan dat toch niet vasthouden met vieze handen! Dan wordt het ook vies.’ Lin Li deed een stapje terug met haar handen omhoog naast haar schouders, zodat ze het niet van Bob kon aannemen.

‘Houd jij het maar vast zolang. Kom, dan gaan we naar huis,’ stelde Lin Li voor, terwijl ze met haar handen wapperde.

‘Probeer je te vliegen?’ vroeg Bob. ‘Zo meteen stijg je nog op. Misschien is dat wel gebeurd met de maker van de mysterieuze voetsporen. Hij kreeg smeer aan zijn vingers, was zo dom om te proberen die er met sneeuw af te krijgen en vervolgens wou hij zijn natte handen droog slaan in de lucht en steeg hij ineens op. Raadsel opgelost.’

‘Met vieze en natte handen kan ik je best nog een klap verkopen,’ riep Lin Li en ze kwam op Bob afgesprongen. Die ging er direct vandoor. Lin Li rende achter hem aan, maar haalde hem niet in. Bob kon namelijk veel harder rennen dan Lin Li en hij zorgde er wel voor dat hij zijn zus voor bleef als die slechte zin had. Af en toe stopte Bob om sneeuwballen naar Lin Li te gooien. Wanneer die dan al gillend en vol sneeuw te dichtbij kwam, zette hij het weer op een lopen. Totdat hij aankwam op een punt waar het pad een bocht maakte. Daar in de verse sneeuw in de berm, werd zijn blik gevangen door iets dat zo vreemd was dat het hem zelfs deed vergeten dat er een razend zusje op hem afgesneld kwam.

‘Hebbes!’ riep Lin Li en sprong bovenop Bob. ‘Slome duikelaar, sta je weer als een braaf padvindertje naar muizekeutels te staren?! Ha, hier, dit is voor jou!’ Dat zeggende stopte ze een hand sneeuw in Bobs nek.

‘Maar kijk dan,’ zei Bob, terwijl hij achteloos de sneeuw uit zijn nek veegde. Lin Li was niet van plan geweest te kijken, maar kon niet helpen te zien wat Bob zo fascineerde. Er staken namelijk twee benen uit de sneeuw. Met de gekste laarzen eraan die Lin Li ooit gezien had. Hel blauw waren ze en ze glommen metaalachtig.

‘Wat een rare laarzen!’ zei Lin Li.

‘Hallo!’ riep Bob, ‘er ligt hier iemand op zijn kop in de sneeuw en waar begin jij over? Over de laarzen die hij aan heeft!’

‘Maar het zijn ook heel gekke laarzen, Bob. Zoiets doe je toch niet aan!’

Bob besloot maar niet de discussie over mode aan te gaan met Lin Li, want dat had – wist hij uit ervaring – geen enkele zin. Het zelfgebreide mutsje van tante Elisabeth kwam elk jaar wel een keer ter sprake en had in de loop der tijd een geheel andere vorm aangenomen in het brein van Lin Li. En met het toupet van oom Gerard kon je inmiddels een voetbalveld minstens twee keer bedekken. En volgens mama had hij niet eens een toupet.

‘Kom op,’ zei Bob, ‘we halen hem eruit.’ Hij greep het rechterbeen stevig vast en keek verwachtingsvol naar Lin Li.

‘Echt niet,’ zei ze en deed haar armen over elkaar.

‘Toe nou!’

Lin Li schudde het hoofd.

‘We kunnen hem toch niet op zijn kop in de sneeuw laten steken.’

‘Waarom niet? Dat was toch ook gebeurd als wij hier niet toevallig langs waren gekomen?’

‘Wat maakt dat nou uit? Zou jij geen hulp willen als je ondersteboven in de sneeuw lag.’

‘Zoiets overkomt mij niet.’

‘Maar stel dat.’

‘Stel dat jij ineens in het water ligt terwijl je niet kunt zwemmen.’

‘Maar ik kan juist heel goed zwemmen.’

‘Precies, Bob! En ik lig nooit met mijn neus in de sneeuw met spuuglelijke laarzen aan.’

Bob wist even niet wat hij daarop moest zeggen.

‘Zie je wel dat ik gelijk heb? Kom, we gaan.’ Lin Li maakte aanstalten om door te lopen. Bob trok ondertussen uit alle macht aan een been, maar veel haalde dat niet uit.

‘Toe nou,’ zuchtte hij, terwijl hij omkeek naar zijn zus. Die schudde het hoofd en leunde ongeïnteresseerd op één been. Bobs handen gleden van de laars en hij viel achterover.

‘Help nou even,’ zei Bob terwijl hij overeind krabbelde. ‘Als je hem stevig vastpakt, zoals ik dat net deed, met zijn enkel onder je oksel en zijn voet achter je rug, dan hebben we hem met één ruk los.’

Lin Li keek Bob scheef aan, zuchtte nog eens heel diep en pakte het been met tegenzin heel stevig vast, zoals Bob gezegd had.

‘Vooruit dan, want anders komen we nooit thuis. Ik tel wel,’ zuchtte ze, ‘op drie. Een....., twee.....,’ ze keek naar Bob. Die knikte. ‘Drie!’ Ze trokken met heel hun gewicht. Dat hielp niet veel en dus probeerden ze het nog eens. Bij de derde poging kwam er wat beweging in. Ze bleven nu stevig trekken. Er kwam een mollig achterste in een blauwe maillot uit de sneeuw tevoorschijn waar Lin Li tussen het zuchten en steunen door onophoudelijk commentaar op leek te moeten leveren.

‘Even nog!’ riep Bob en meteen daarna schoot de gedaante los uit de sneeuw en vielen Bob en Lin Li, die hun volle gewicht in de strijd hadden geworpen, achterover. Toen ze waren opgekrabbeld, zagen ze dat de drager van de laarzen ook weer op beide benen stond. Hij klopte de sneeuw uit zijn baard en wreef door zijn gezicht.

‘Uw neus kleurt uitstekend bij uw kleding,’ zei Lin Li.

‘Pardon?’

‘Mijn zus vroeg of u soms gevallen bent,’ zei Bob snel, die het verder niet over de blauwe neus van deze man wilde hebben.

‘O, eh, ik denk het,’ zei de man, terwijl hij aan zijn achterste voelde.

‘Met dat deel van uw lichaam bent u volgens mij nou juist níet op de grond terecht gekomen,’ zei Lin Li.

‘Pardon?’

‘Mijn zus vroeg of u misschien onze hulp nodig heeft om thuis te komen,’ zei Bob weer snel.

‘Eh nee, dank u, erg attent van uw zuster, maar ik red me wel.’

Hij zette de handen in de zij en keek eerst omhoog en vervolgens over Bob heen in de richting van het bevroren meertje.

‘Merkwaardig,’ zei hij, met de hand aan zijn baard. ‘Wat zou er niet kloppen?’

Bob en Lin Li keken elkaar aan.

‘Ik had het toch helemaal berekend...’

Lin Li gebaarde met een korte beweging van haar hoofd naar Bob dat ze maar weer eens moesten gaan.

‘Toch een kwestie van stijgvermogen waarschijnlijk,’ mijmerde het mannetje in overpeinzing.

‘Vast,’ zei Lin Li, terwijl ze Bob aankeek en met een wijsvinger tegen haar hoofd tikte. ‘Het is altijd weer dat stijgvermogen, maar kijk eens hoe laat het al is. Zo komen we nog te laat thuis voor het eten en...’

Op dat moment onderbrak de man haar met een luid ‘ha!’, maakte een klein sprongetje en pakte Lin Li stevig bij beide schouders vast.

‘U zegt het!’ riep hij en knikte daar resoluut bij. Sneeuw viel uit zijn baard. Lin Li knikte van verbazing mee.

‘Precies, mejuffrouw,’ zei hij. ‘Ziezo, maar excuseert u mij.’ Hij draaide zich resoluut om en liep weg. Bob nam de rugzak weer op en net toen hij zich afvroeg of die misschien van deze man was, keerde die om en kwam mompelend terugwandelen.

‘Dankuwel, jongedame,’ zei hij tegen Bob, terwijl hij de rugzak van hem overnam en omdeed.

‘Om gewicht te verliezen, begrijpt u?’ Dat deed Bob niet, maar een antwoord was niet nodig.

‘Een goedendag,’ zei de man. Hij draaide zich om en beende weg. Bob en Lin Li hoorden hem nog wat mompelen over graden en vectoren. Ze keken hem na, totdat hij achter de bomen verdwenen was.

‘Dat was de geleerde die in dat grote huis aan de rand van het bos woont,’ zei Bob.

‘O ja! Wat een ráár mannetje.’ zei Lin Li. ‘Kom, we gaan naar huis, jongedame.’

Lachend nam ze Bob bij de hand.





Hoofdstuk 2

De uitvinder en de avonturier





Bob had de grootste sneeuwpop ooit gemaakt. Hij torende boven hem uit. Het was een aardige sneeuwpop, met grote ronde ogen en een brede glimlach die op zijn gezicht bevroren leek. Bob keek er tevreden naar. Maar toen hij zo stond te kijken, leek het wel alsof er iets veranderde in het gelaat van de sneeuwman. Die glimlach leek net toch groter? En waren de ogen nog wel zo rond als eerst? Bob deed een stapje dichterbij en ging op zijn tenen staan om het zo goed mogelijk te zien. Daar! Nu wist hij het zeker. De ogen werden minder rond en de glimlach werd bij de mondhoeken kleiner. En net toen Bob een stapje achteruit wilde doen – want je kunt nooit weten – werd hij door twee ijzige handen stevig bij de schouders gegrepen. De sneeuwman tilde de gillende Bob een beetje omhoog en boog zich over hem heen. Zijn ogen waren gemeen kijkende streepjes geworden en zijn glimlach een verwrongen grijns. Hij gromde traag: ‘Waar, waar, waar, waar, waar…’ Bob durfde niet meer te kijken en worstelde om los te komen, maar tevergeefs. Onophoudelijk vroeg zijn belager: ‘waar, waar, waar,’ maar zijn stem werd steeds hoger en het grommen ging langzaam over in gillen. En toen hij met een schuin oog toch weer naar de sneeuwpop keek, zag hij dat die steeds meer op zijn zus was gaan lijken. Zodra de sneeuwpop Bobs blik ving, schudde hij hem eens extra stevig door elkaar en liet hem toen plots los. Met een plof viel Bob achterover in de sneeuw. En toen was hij wakker. Hij glimlachte opgelucht; het was maar een droom. Toch zonde, want het was een heel mooie sneeuwpop en....

‘Waar, Bob?!’ klonk een opgewonden stemmetje vlak voor hem. Voordat Bob zijn slaperige ogen open kon doen, werd hij weer bij de schouders gegrepen. Met moeite opende Bob één oog en keek direct in het boze gezicht van Lin Li.

‘Ha, je bent wakker. Of niet?’ Lin Li schudde nog eens stevig. ‘Word wakker, Bob. Ben je wakker?’

Bob deed allebei zijn ogen nu open, voor zover hij dat kon. Lin Li zat op hem en had hem bij de schouders vast.

‘Waar is mijn tasje?’

‘Huh, wat is er?’ mompelde Bob.

‘Mijn tasje, waar is het?’ zei Lin Li en ze ging eens steviger op hem zitten.

‘Hoe moet ik dat nou weten? Ik houd toch ook niet bij waar je je dagboek laat?’

‘Omdat jij het het laatst gehad hebt en wáág het eens in mijn dagboek te lezen!’

‘Alsof iemand ook maar een beetje geïnteresseerd is in wat je in je dagboek schrijft. Of in wat je in je stomme tasje stopt.’ Bob wou zich nog eens omdraaien, maar Lin Li zat te stevig op hem. Bob gromde dat ze van hem af moest gaan. Lin Li leek daar niets voor te voelen.

‘Waar heb je het gelaten?’ Ze trok Bob van zijn kussen en schudde hem door elkaar.

‘Rustig, rustig,’ zei Bob.

‘Niks rustig! Weet je nog, gisteren in het bos?’

‘Nee,’ zei Bob en wreef de slaap uit zijn ogen.

‘Jij had mijn tasje vast, omdat mijn handen vol smeer zaten,’ Lin Li liet haar handen zien, alsof de smeer er nog op zat. Maar ze had diezelfde avond nog lekker lang in een bad met rozenolie liggen weken en ze was nu het schoonste meisje van de wereld. ‘Weet je nog wel?’

Nu wist Bob het weer. Da’s waar ook, hij had met dat afschuwelijke tasje gelopen. Hij schrok er nog van en was plots een stuk wakkerder. ‘Gelukkig heeft niemand me gezien,’ zei hij.

‘Sindsdien heeft ook helemaal niemand mijn tasje meer gezien!’ gilde Lin Li. ‘Weet je wel wat er allemaal voor kostbaars in zit?’

Dat wist Bob wel, maar hij hield er zijn mond over. Wat had hij ook alweer met dat tasje gedaan? Hij dacht diep na. Lin Li zag het. Ze was juist van plan geweest hem nog eens goed door elkaar te schudden, maar besloot zich nu even in te houden.

‘De rugzak’ mompelde Bob slaperig. ‘Dat was het, de rugzak!’

‘De rugzak..., fijn, daar schiet ik wat mee op,’ zuchtte Lin Li. ‘We hebben het nu even niet over de rugzak van die malloot, maar over mijn nieuwe tasje, ja?!’

‘Nee, ik bedoel, je tasje zit in de rugzak’.

Lin Li’s mond viel open. ‘Wat?’ Ze liet Bob los. Die viel met een plof terug op zijn kussen.

‘Ja, daar heb ik het in gedaan. Ik dacht, waarom zou ik mijn handen zo vol hebben en er was toch nog genoeg plek in die rugzak. Zo kon ook niemand zien dat ik een tasje vast had, van een meisje, roze nog wel en het was wel zo makkelijk en daarom... en dus... maar vandaar... en dat is het; het zit in de rugzak van de professor. Die we uit de sneeuw hebben gehaald. Waar ik mijn handen voor vrij moest hebben. Dus. Om zijn leven te redden. Ook nog eens trouwens.’

Lin Li zat nog steeds met open mond en de grootste ogen die ze op kon zetten. Ze moest even bekomen van wat Bob zojuist had gezegd, maar toen barstte ze los.

‘Jijijijijijij.... sukkel...., dat is nou weer typisch Bob Blunder in de bocht! Niks kan die! Vraag je hem eens je tasje vast te houden. Hoe moeilijk kan het zijn? Vraag je je af, maar nee, zelfs dat kan die niet, het... het... het is toch niet te geloven dat wij broer en zus zijn! Alle hersens in de familie waren zeker al verdeeld na Bastiaan en mij, want voor jou was er echt niks meer over.’ Ze klopte op Bobs hoofd. ‘Hol! Hoor maar: tok tok tok.’ Ze gromde nog wat onverstaanbaars en sprong van Bobs bed.

‘Maar je bent geadopteerd,’ probeerde Bob nog, ‘dus jouw hersens komen van een heel andere winkel dan die van mij en Bastiaan. Ergens uit China, geloof ik.’ Lin Li zei niks meer. Ze ijsbeerde door Bobs kamer, met haar armen over elkaar en haar gezicht op onweer.

‘En trouwens, zo slim is Bastiaan niet,’ zei Bob geeuwend. Lin Li gromde instemmend.

‘Bastiaan is vooral groter en sterker,’ besloot Bob en draaide zich nog eens om.

Na een paar rondjes te hebben gedraaid, stapte Lin Li resoluut op Bob, die inmiddels weer begon weg te dommelen, af en pakte hem bij zijn pyjama vast.

‘Ho eens!’ riep die.

‘Ik weet wat we gaan doen,’ zei Lin Li.

‘Nog even lekker slapen?’

‘Nee! Jíj gaat nú onmiddellijk naar die man toe en HAALT’ – Lin Li sleurde Bob uit zijn bed en zette hem op zijn benen - ‘MIJN’ - Bob werd de slaapkamer uit geduwd - ‘TASJE!’ - en door zijn zus aan zijn pyjama van de trap af naar beneden gesleurd.

‘Ik kon toch ook niet weten dat iemand er zo snel met die rugzak vandoor zou gaan,’ sputterde Bob nog tegen, maar het had geen zin en dat wist hij best.





Na het ontbijt, want zonder mochten ze niet de deur uit van hun moeder, duwde Lin Li Bob naar buiten. Omdat ze niet vertrouwde dat Bob daadwerkelijk naar de professor zou gaan, liep ze met hem mee. Of liever, ze liep een halve stap voor hem en trok hem bij zijn jas met zich mee. Normaal liep Bob een stuk sneller, viel haar op. En normaal was Lin Li ’s ochtends nooit zo actief, dacht Bob.

Bob had ook helemaal geen zin om bij de professor aan te kloppen. Het was zo’n raar mannetje; daar had Lin Li wel gelijk in. En er gingen de vreemdste verhalen rond over wat er allemaal wel niet gebeurde in dat grote geheimzinnige huis aan de rand van het bos. Maar Lin Li was vastberaden en Bob wist dat je daar niet veel tegen kon doen. Daarvoor kende hij haar te goed.

‘Hier, daar zijn we,’ zei Lin Li, toen ze bij het tuinhek aankwamen. Dat zag Bob ook wel. ‘Daar is de deur,’ voegde ze eraan toe en duwde Bob naar voren. ‘Ik wacht hier wel.’

Mooi is dat, vond Bob, maar hij zou Lin Li weleens laten zien dat hij best durfde aan te bellen. Hij deed het poortje open en liep het pad op. In de verte lag het grote huis er onheilspellend bij.

Het is gewoon een mens, dacht Bob. Bloot geboren, net zoals ik, en hij moest ook gewoon naar school en zijn tanden poetsen voor het slapen gaan. Bob zag het allemaal al wat rooskleuriger in. En misschien is hij bang van spinnen en houdt hij van sneeuwballen gooien. Bob deed er nog eens een stapje bovenop.

Het pad was erg lang, want het huis stond helemaal tegen de bosrand aan en leek nauwelijks dichterbij te komen.

‘Schiet op!’ hoorde hij Lin Li roepen. Bob wilde juist terug roepen dat hij zich wel even voor haar lol door een meter sneeuw moest ploeteren, toen er een akelig gegil opsteeg uit de richting van het huis en hij direct daarna een dik mannetje in een zilverblauw pak boven zijn hoofd zag vliegen en met een zachte plof ondersteboven zag landen bij het tuinhek. Bob rende terug. Lin Li stond verbaasd te kijken naar twee benen die uit de sneeuw omhoog staken.

‘Ieder maar weer een been?’ zei ze tegen Bob.

Net als de dag ervoor trokken ze zo hard ze konden en wierpen ze er hun volle gewicht in. Ook nu tuimelden ze achterover in de sneeuw. Toen ze weer op hun benen stonden, zagen ze dat het mannetje uit de sneeuw was bevrijd. Ze hielpen hem op te staan. Hij zette zijn staalblauwe helm af. Bob en Lin Li herkenden de professor. Hij klopte de sneeuw van zich af en glimlachte nu vriendelijk naar de twee.

‘Waar is hier het postkantoor?’ vroeg hij.

Bob en Lin Li keken elkaar aan.

‘Waar,’ de geleerde sprak nu langzaam en duidelijk ‘is.... hier... het .... postkantoor?’

Voordat Lin Li en Bob konden antwoorden dat hij daarvoor toch gauw een klein half uur die kant op moest lopen en dan bij de kerk naar links, gebaarde de prof met een wijsvinger op zijn lippen dat ze niets moesten zeggen.

‘Ze hebben hier toch wel postkantoren zeker,’ mompelde hij, terwijl hij een klein boekje uit zijn borstzak haalde en er luidruchtig in begon te bladeren. ‘Ha!’ Hij schraapte zijn keel.

‘Klabiwie genang zipak si?’

‘Watte?’ antwoordde Bob.

De geleerde keek direct weer in zijn boekje , terwijl hij ‘watte, watte, watte,’ mompelde. ‘Ha! Hier is het, watte: ‘zeepinguïn’. Hmmm, daar heb ik niet veel aan. Misschien is mijn uitspraak niet zo goed. Of misschien spreken deze inboorlingen een apart dialect van het Antipoods...’

‘Meneer,’ Lin Li’s geduld was op, ‘misschien moet u toch even gaan zitten, want u heeft een flinke klap gemaakt.’

‘U spreekt mijn taal!’ riep de prof blij, terwijl hij zich door Lin Li op een sneeuwhoop liet zetten. ‘Ik ben verrast, zeer verrast, dat u mijn taal spreekt! En dat hier in hartje Antipodië! Da’s toch wonderlijk.’ Hij glimlachte tevreden.

‘Natuurlijk spreek ik uw taal; wat dacht u dan?’ zei Lin Li verbaasd.

‘Hmmmm, bij nader inzien ziet u er niet uit als een inboorling. Neemt u mij niet kwalijk, maar ik ging ervan uit dat u Antipoods zou spreken en...’

‘Anti-wat?’

‘Antipoods, want...’

‘Waar háált u het vandaan?’

‘Uit... uit dit boekje,’ de prof keek er enigszins onzeker bij. ‘Dit is namelijk een taalgidsje Antipoods – die gidsjes zijn heel erg handig - en aangezien ik naar Antipodië ging, dacht ik dat het een goed idee zou zijn als ik zo’n gidsje...’ De blik van Lin Li deed hem stoppen.

‘In dat Antipodië van u is zo’n gidsje vast heel handig, maar wat moet je er hier mee?’

‘Hier, mevrouw?’

‘Ja hier! We zijn namelijk helemaal niet in Antipodië. We zijn gewoon hier!’

De professor keek verbaasd van Lin Li naar Bob.

‘Maar dan ben ik wel heel ver uit de buurt geraakt. Zit ik ineens in China!’ En tegen Bob, ‘U bent zeker een toerist.’ Achter Lin Li’s rug gebaarde Bob dat de professor zijn mond moest houden, want hij wist hoe gevoelig zijn zus was voor opmerkingen over haar afkomst en hij zag haar vuisten al in haar zij gaan. Maar de geleerde zag het niet en sprak half hardop over zijn vluchtplan en hoe hij alles wel drie keer had doorgerekend en dat het einddoel toch echt Antipodië was geweest.

‘Maar toen ben ik kennelijk afgezwaaid naar China,’ besloot hij snel met een slap handgebaar, toen hij Lin Li’s blik waarnam. De geleerde keek verwijfeld naar zijn laarzen. ‘Hoewel ik dan nog altijd niet kan snappen,’ zei hij half-hardop, ‘dat een Chinees mijn taal spreekt.’ Hij keek weer op naar de twee.

‘Of ben ik toch in Antipodië? En bent u allebei toerist?!’ probeerde hij nog.

Voor Lin Li was de maat nu vol.

‘En waar ligt dat Antipodië dan wel precies?’ vroeg ze scherp.

‘Dat ligt eraan van waaruit je het bekijkt,’ antwoordde de professor. Daar had Lin Li niet aan gedacht, maar ze liet zich er niet door uit het veld slaan.

‘Bekijk het eens vanaf, laten we zeggen, uw huis. Hoever is Antipodië daarvandaan?’

‘Ongeveer twintigduizend kilometer!’

‘Dus u bent nu twintigduizend kilometer van huis?’

‘Ja,’ zei de prof. ‘Hoewel, zoals ik al zei, niet uitgesloten is dat ik wat ben afgezwaaid en in China terecht ben gekomen, in welk geval ik iets minder ver van huis ben, want China ligt ten opzichte van mijn huis iets dichterbij en…’

‘Voelt u zich wel lekker?!’ onderbak Lin Li hem ongeduldig.

‘Kiplekker!’ riep de geleerde en hij klopte op zijn rugzak, ‘en dat na zo’n lange reis’.

Lin Li deed haar armen over elkaar en kantelde haar hoofd een beetje. Bob had medelijden met de man, want hij wist dat er nu wat ging komen, al wist hij nog niet wat precies. Daar kwam het.

‘Ik weet niet of u er zich van bewust bent hoelang en hoever u in werkelijkheid gereisd heeft, maar u bent niet verder gekomen dan uw tuinhek.’ Lin Li wees over de schouder van de verbaasd opkijkende professor. ‘Daar is uw huis, als ik me niet vergis.’

‘Warempel,’ zei hij, ‘ben ik dan precies één keer de wereld rondgegaan en hier weer geland?’

‘Niet echt!’ zei Lin Li met stemverheffing. ‘U heeft een vlucht gemaakt van een seconde of drie en ongeveer driehonderd meter en bent toen hier in de sneeuw geploft.’ Ze kuchte. ‘Daarbij bent u iets te hard op uw kokosnoot gestuiterd en is er daardoor binnenin een en ander door elkaar geschud, ben ik bang. En dus denkt u nu dat u aan de andere kant van de wereld bent en ziet u mij en mijn broertje aan voor een stel holbewoners, wat nog niet eens zo onlogisch is als je mijn broertje ziet, maar wat ik gezien de edele trekken van mijn eigen persoon onvergeeflijk vind. Desondanks zal ik het u vergeven omdat u net een klap op uw hoofd hebt gehad, als u tenminste belooft er niet nog eens over te beginnen.’

‘Beloofd!’ zei de prof, en achter zijn hand tegen Bob, ‘begrijp jij het?’ Die schudde van nee,

De prof sprong nu energiek op van zijn sneeuwstoel. ‘Tijd voor warme chocolademelk en een kokoskoek! Maar laat ik mij eerst nog aan jullie voorstellen: professor Quibus, uitvinder! Aangenaam!’

‘Ik ben Bob,’ zei Bob, ‘avonturier!’

‘Dat kan ik wel zien.’

‘En dit is mijn zus Lin Li.’

‘Zeer aangenaam, jongedame.’ Voordat Lin Li kon antwoorden – en dat was maar goed ook, vond Bob – nam professor Quibus hen bij de hand. ‘Kom mee,’ zei hij en begon in de richting van zijn huis te lopen. Lin Li sputterde wat tegen, maar Bob vond het wel amusant en liep vrolijk mee.





Hoofdstuk 3

Een leerzame ochtend





Het huis van professor Quibus stond vol vreemde apparaten, met veel knipperende lampjes, hefbomen, tandwieltjes en nog veel meer waarvan Bob niet zou weten waar het voor diende, maar waar hij wel graag aan wilde zitten. Het rook er naar, ja, naar wat eigenlijk? Bob en Lin Li wisten het niet, maar het paste bij het huis van een uitvinder.

‘Kom vooral nergens aan,’ fluisterde Lin Li tegen Bob, die zojuist een handzaam apparaatje met een grote rode knop en een antenne van een plank had gepakt, dat eruit zag of het nog eens van pas kon komen, al zou Bob niet weten waarvoor. Snel zette hij het ding weer terug.

‘Kijk, het probleem is als volgt,’ zei de prof, terwijl hij de wijzer van een blinkende koperen machine op chocolademelk zette en aan een hefboom trok. ‘Ik ben misschien iets te zwaar gebouwd.’ Hij legde zijn handen op zijn ronde buik. ‘Mijn pannenkoekenmachine is natuurlijk weer veel te goed ontworpen, maar ik klaag niet,’ lachte hij. ‘Eigenlijk ben ik ook niet te zwaar, maar zijn de laarzen gewoon niet sterk genoeg. Dat is het!’ Hij had zijn laarzen al uitgedaan bij de deur en zette deze nu op de tafel. Bob en Lin Li zagen nu pas dat het geen gewone laarzen waren. Er zaten namelijk lampjes op.

‘Is dit een uitvinding van u?’ wilde Bob weten.

De professor glimlachte tevreden. ‘Deze laarzen, samen met deze gordel,’ hij deed zijn riem af en legde die ook op tafel, ‘zijn mijn nieuwste vinding: het springding.’

‘Dat is toch geen naam,’ vond Lin Li.

‘Daar gaat het ook niet om,’ zei de geleerde, ‘als het maar werkt.’

‘Nog al zoiets!’ zei Lin Li.

‘Wat doet het dan?’ vroeg Bob.

‘Heel eenvoudig,’ zei de professor. ‘Kijk, zie je dit kastje?’ Hij wees op een klein apparaatje aan de gordel.

Bob en Lin Li zagen het. Het was een klein kastje met een beeldschermpje. Net een telefoon of een kleine computer, vonden ze.

‘Precies!’ zei de geleerde, ‘maar wel een heel bijzonder computertje. Dit is namelijk een geografonautische module!’

Bob en Lin Li keken alsof ze het niet begrepen.

‘Dat is nog eens een naam, nietwaar meisje?’ zei de prof triomfantelijk.

‘Maar wat doet het nou?’ vroeg Bob ongeduldig.

‘Kijk, wanneer je wilt reizen, vertel je deze module wat je bestemming is, bijvoorbeeld Opsekop.’

‘Waar ligt dat?’ zei Bob.

‘In Antipodië,’ gokte Lin Li.‘Je moet eens beter opletten bij de aardrijkskundeles.’

‘Juist,’ hernam de geleerde, ‘heel slim, jongedame.’ De jongedame glimlachte voldaan.

‘Je voert in dit apparaatje de naam Opsekop in, vervolgens neem je een aanloop en spring je, als je de laarzen aan hebt, welteverstaan.’

‘Natuurlijk,’ zei Bob.

‘Want met deze speciale springlaarzen kun je heel hoog in de lucht springen. Eenmaal daar vlieg je zo naar de plaats van bestemming.’

‘Dat hebben we gezien,’ merkte Lin Li fijntjes op. ‘Laarzen aan en hup, dan spring je zo naar Antipodië, hoewel dat toch al gauw twintigduizend kilometer hier vandaan is. Dat ik daar niet eerder aan heb gedacht. Waarom zou je nog het vliegtuig nemen?’

‘Ik bemerk enig spot in de woorden van de jongedame,’ zei de prof met zijn neus omhoog, ‘maar dat negeer ik gewoon.’

‘Gelijk heeft u,’ zei Bob.

‘Kijk, ik ben natuurlijk niet gek,’ legde de prof uit. ‘Deze laarzen zijn voorzien van antigravitatie.’

Bob zei dat hij niet wist wat dat betekende.

‘Je moet eens beter opletten bij de.... eh.... op school,’ zei Lin Li.

‘Zwaartekracht!’ zei de professor. ‘Suiker erbij?’

‘Bij mijn zwaartekracht? Ja, lekker; drie klontjes graag,’ zei Bob.

Professor Quibus zette de twee kinderen ieder een grote mok dampende chocolademelk voor. Zelf nam hij vast een slok en brandde zijn tong.

‘Kijk,’ sprak hij weer, een beetje moeilijk, ‘zodra de laarzen op de juiste hoogte zijn – dat heet de kruishoogte – gaat het antigravitatiemechanisme aan. Met andere woorden...’

‘Graag!’ zei Bob.

‘Met andere woorden: de zwaartekracht van de aarde heeft dan geen vat meer op je!’

De geleerde deed zijn handen op zijn rug en glom van trots. Hij zag echter dat Lin Li diep in haar mok met chocolademelk keek en Bob zo’n stevige frons op zijn gezicht had dat hij er zowat scheel van keek.

‘Heeft u misschien nog meer andere woorden?’ vroeg Bob.

‘Laat ik het eens uittekenen.’ De professor veegde het schoolbord achter hem schoon.

‘Wat er gebeurt met alle voorwerpen, zijn twee dingen,’ zei hij, terwijl hij een grote cirkel tekende met een klein vierkantje er een stuk boven. ‘In de eerste plaats trekt de aarde aan ze,’ de prof tekende een pijltje van het vierkantje naar de cirkel, ‘maar stel dat dit object zou zweven of vliegen, dan zorgt de zwaartekracht er ook voor dat het met de aarde meedraait,’ en hij tekende een pijltje vanaf het vierkantje, dat de kromming van de aardecirkel evenwijdig volgde. ‘Denk er maar eens aan dat je in een luchtballon hangt wanneer het windstil is,’ zei hij. ‘Wat gebeurt er dan?’

‘Dan kom je nergens,’ zei Lin Li.

‘Heel goed,’ zei de prof, ‘maar de aarde draait op dat moment wel door, want die moet namelijk in vierentwintig uur om zijn as, nietwaar?’

‘Als u het zegt!’ zei Bob vrolijk. ‘Van mij persoonlijk hoeft het niet.’

‘De zwaartekracht zorgt ervoor dat je met de aarde meedraait. Anders zou de aarde namelijk onder je door schieten en we weten allemaal dat dat niet gebeurt.’

‘Ik snap ‘t!’ riep Lin Li blij uit en ze nam tevreden een slok chocolademelk.

‘Mijn vinding doet óók twee dingen,’ ging Quibus verder. ‘Het heft de zwaartekracht op, zodat je niet naar beneden valt en zodat de aarde onder je door draait. Maar als het alleen dat zou doen, zou je linea recta de ruimte in vliegen, want de aarde draait niet alleen, hij schiet ook nog eens met duizelingwekkende snelheid door de ruimte!’

‘Ja, dat is waar,’ zei Lin Li, die geboeid had zitten luisteren. ‘Linea recta!’ en ze wees schuin omhoog. Bob wist niet wat daar nou te zien kon zijn. Hij dronk nog eens van zijn chocolademelk en hapte tevreden in zijn kokoskoek. Hij dacht aan heel andere dingen dan zwaartekracht en luchtballonnen.

‘Je snapt het; mooi,’ zei de prof tegen Lin Li, ‘en dus zorgen de laarzen ervoor dat je automatisch de kromming van de aarde volgt. Snappen jullie het nu?’

‘Ik geloof van wel,’ zei Lin Li aarzelend, ‘maar misschien ook nog niet helemaal.’

‘En ik helemaal niet,’ gaf Bob toe.

‘Nou ja, het maakt ook allemaal niet uit, zolang je maar snapt dat je dus heel snel kunt reizen met deze vinding,’ besloot de professor.

‘Hoe verzint u dit allemaal?’ vroeg Lin Li.

‘Daar ben ik uitvinder voor,’ zei de prof en hij glimlachte trots. Zijn ogen gingen daarbij bijna helemaal dicht. Hij dronk tevreden van zijn chocolademelk. ‘Neem nog een koek,’ zei hij. ‘Dan vertel ik je meer.’

‘Dus stel,’ vroeg Lin Li, ‘ik wil naar New York, dan geef ik New York in op de computer, ik neem een aanloop en spring,’

‘Wachten op het piepsignaal,’ zei de prof.

‘O, ook goed; dus bij de piep spring ik, de laarzen laten me hoger springen en zodra ik op de juiste hoogte ben, geldt de zwaartekracht niet meer voor mij en hang ik stil, de aarde draait onder me door en dan?’

‘Heel goed, dan wachten de laarzen totdat je op het juiste punt bent aangekomen en laten ze langzaam de zwaartekracht weer sterker worden, zodat je zachtjes landt in,’ de geleerde pakte zijn krijtje, en schreef terwijl hij sprak, ‘New York! Voilà!’ de oogjes gingen weer dicht.

‘Snap je het nu?’

‘Gut, dat is inderdaad best een slimme vinding,’ zei Lin Li zacht.

‘Ik dacht het ook,’ zei de prof en hij knikte erbij, de ogen nog steeds half gesloten en met een glimlach, die nauwelijks zichtbaar was onder zijn witte baard. Bob viel nu pas op dat hij wel een beetje op de kerstman leek, maar dan met een zilverblauw pak aan.

‘Als het zou werken,’ zei Lin Li zacht.

‘Het werkt!’

‘Maar wat als je nu naar het noordoosten wil of het zuidwesten?’ Lin Li had weer zitten nadenken.

‘Kwestie van schuin springen, maar daar zorgen de laarzen automatisch voor.’

‘En recht naar het noorden of zuiden?’

‘Pfff, jij wilt ook alles weten, hè?’

Lin Li knikte gretig.

‘Tja, schuin springen en een goed boek meenemen, want dan moet je een volledige omwenteling van de aarde doorlopen; misschien wel twee.’

‘Ik dacht dat we gingen vliegen?’

‘Bob, hou je mond. Professor, hoe snel kun je zo eigenlijk reizen?’ wou Lin Li weten. ‘Zo snel draait de aarde niet.’

‘Nee, en wat als je naar de plee moet?’ voegde Bob toe. Lin Li keek hem verstoord aan.

‘Draait de aarde niet snel?’ vroeg de professor, ‘Hmmm, een beetje vliegtuig vliegt ongeveer 900 kilometer per uur; dat weet je natuurlijk.’

‘Natuurlijk,’ loog Lin Li.

‘De aarde draait in vierentwintig uur om zijn as, dus als je stil zou hangen boven één punt, dan kun je in vierentwintig uur één keer rond de aarde gaan, toch?’

‘Correct,’ beaamde Lin Li.

‘De aarde heeft een omtrek van ongeveer veertigduizend kilometer,’ zei de prof, en hij schreef het allemaal op het bord. Dus in vierentwintig uur reis je veertigduizend kilometer. Hoeveel is dat dan per uur?’

Lin Li moest er even over nadenken.

‘Heel veel!’ riep Bob, met zijn mond vol.

‘Juist,’ zei de geleerde heer, ‘maar hoeveel precies?’

‘Zestienhonderdzesenzestig kilometer,’ zei Lin Li, die ijverig had zitten rekenen, ‘ongeveer’.

‘Precies, dat is ongeveer juist!’ zei de prof. ‘Sneller dan je vliegtuig dus. Niet slecht hè, voor een paar laarzen,’ Hij legde zijn hand op de laarzen en had zijn oogjes weer dicht. Lin Li deed er even het zwijgen toe.

‘En het mooie is dat je overal heen kunt vliegen zo, ook als er geen vliegveld is.’

‘Echt overal heen?’ vroeg Bob. Professor Quibus beaamde dat. Je hoefde de computer maar te vertellen wat je bestemming is.

‘Zitten alle plaatsnamen dan in de computer?’ vroeg Bob.

‘Allemaal,’ antwoordde Quibus zelfverzekerd.

‘Dan heeft u zeker wel lang zitten typen?’ zei Bob,

‘Ha nee, dat heeft de computer helemaal zelf gedaan. Die heeft gewoon het internet afgestruind. Hij heeft alles afgezocht, oude namen, nieuwe namen, historische namen, noem maar op, alles gerangschikt, gecategoriseerd en gekoppeld aan de juiste coördinaten. Echt állés zit erin,’ zei de professor met een beslist gebaar van zijn hand.

‘Ook Luilekkerland?’ vroeg Bob.

‘Luister maar niet naar hem, professor Quibus,’ zuchtte Lin Li. ‘Anders krijgen we nog hele verhalen over allerlei sprookjesachtige verzinsels en daar schieten we niks mee op.’

‘Misschien bestaat het wel!’ verdedigde Bob zich.

‘Jongen, als het bestaat, dan kun je er van op aan dat het in dit slimme apparaatje zit en dat je er zo heen kunt vliegen, als je wil,’ besloot de prof. De twee keken elkaar met twinkelende oogjes aan.

‘Maar vooralsnog zullen we nog wel even het vliegtuig moeten nemen,’ onderbrak Lin Li hen, ‘want de meeste mensen vinden het maar niks om na een korte vlucht van een seconde of drie ondersteboven in de sneeuw te landen op ongeveer dezelfde plek als vanwaar ze waren vertrokken.’

‘Goed punt,’ zei de prof, die wel om Lin Li’s kritische opmerking kon lachen. ‘Zouden jullie me daar misschien bij willen helpen?’

Dat was taal die Bob verstond. ‘Geef die laarzen maar eens hier!’ zei hij en wilde ze al aantrekken.

‘Hoho, niet zo vlug, manneke,’ zei Quibus en pakte de laarzen van hem af. ‘Komen jullie morgen terug, dan heb ik een op maat gemaakte set voor jullie. Loop maar eens even mee.’

Aan de andere kant van het laboratorium stond een grote ronde glazen cabine.

‘Stapt u hier maar eens in, meneer,’ zei de prof tegen Bob. Bob was altijd wel in voor een experiment en dus stapte hij snel de cabine in. Quibus deed de deur dicht en drukte op wat knopjes op een paneel ernaast. Een band van hel blauw licht ging op en neer in de cabine en leek dwars door Bob heen te gaan.

‘Het kietelt!’ grinnikte Bob.

‘Stilstaan,’ beval de prof.

‘Zo, kom er maar uit; nu jij, jongedame.’

Lin Li vond het best en onderging dezelfde procedure als Bob, maar bij haar kietelde het niet.

‘Dit is mijn meetmachine,’ legde de professor uit. ‘Ik heb nu jullie maten en laat de naaimachine een uniform voor jullie maken, inclusief laarzen natuurlijk. Morgen is het klaar.’





‘Nog één ding,’ zei Lin Li bij de voordeur. ‘Heeft u misschien mijn tasje gezien?’

‘Ah, ik vroeg me al af van wie dat tasje was,’ zei de prof. Hij liep naar de kast en haalde Lin Li’s tasje tevoorschijn. ‘Alsjeblieft, jongedame,’ ze hij. ‘Ik heb het met mijn wonderzeep schoongepoetst.’

Lin Li keek er verrukt naar. Haar tasje was weer als nieuw. ‘Dankuwel,’ stamelde ze. ‘U vraagt zich vast af hoe het in uw rugzak terecht was gekomen.’

‘Helemaal niet,’ zei de prof, terwijl hij de voordeur opendeed. ‘Ik denk nooit na over onnozele zaken.’

‘Tot morgen dan maar,’ zei Bob.

‘Rond een uur of tien,’ zei de prof.

‘Moeten we nog wat meenemen?’

‘Dat moet je zelf weten,’ antwoordde Quibus, ‘als het maar niet te zwaar is, want het moet wel in de lucht blijven, begrijp je?’ Dat begrepen ze.

‘Dag!’ zei Bob en nam Lin Li’s hand. Samen liepen ze naar huis, waar ze nog lang napraatten over die rare meneer – Lin Li noemde hem een excentriekeling – die toch eigenlijk best aardig en interessant was. En omdat Lin Li nog nooit zo’n schoon tasje had gehad, vergaf ze hem alles.

‘Een echte heer, Bob, daar kun jij nog wat van leren.’

‘Jij kon anders ook nog best het een en ander van hem leren, merkte ik,’ antwoordde Bob.

Lin Li glimlachte. ‘Ik kan ook niet alles weten, Bob.’

‘Ha! Daar hou ik je aan.’

‘Tenminste, nú nog niet.’





Hoofdstuk 4

Het experiment





Bob had de volgende ochtend zijn zus niet nodig om wakker te worden. Hij had zijn yoghurt met muesli en honing al achter zijn kiezen en zat net twee mandarijntjes weg te werken, toen Lin Li eindelijk eens beneden kwam.

‘Dat werd tijd,’ zei Bob.

‘Ja, wat nou?’ zei Lin Li gehumeurd. Ze haalde een hand door haar haar en keek Bob met halfopen ogen aan, terwijl ze haar hoofd wat scheef hield. ‘Wat doe jij zo vroeg op dan? Is er soms verse sneeuw gevallen?’ Ze keek naar buiten. ‘Hmmm, een beetje, zie ik.’

‘Je bent toch niet vergeten dat we naar professor Quibus gaan zo meteen?’

‘Zo meteen?’ Lin Li keek op de klok. ‘Je bedoelt over anderhalf uur.’

‘Een uur en 27 minuten,’ verbeterde Bob haar. ‘Ik heb mijn horloge net gelijk gezet. En mijn rugzak staat al klaar.’ Hij stond op de stoel naast hem. ‘Alles wat een ontdekkingsreiziger nodig heeft, zit erin.’

‘Je zakmes zeker,’ zei Lin Li en ze pakte een croissantje.

‘Precies ja, en mijn kompas, touw, lucifers, kaarsen en boterhammen voor onderweg.’

‘Hmmm.’

‘Zou ik soms ook nog een slaapzak meenemen?’ zei Bob voor zich uit. ‘Je weet maar nooit.’

‘Nee Bob, je weet maar nooit,’ zei Lin Li, ‘en je olifantengeweer, wat dacht je daarvan? Je zult zien dat als je het niet meeneemt, je er nog spijt van krijgt.’

‘Lach jij maar,’ zei Bob, ‘maar ik kom tenminste goed beslagen ten ijs.’

‘O, zitten je schaatsen er ook in dan? Professor Quibus zei anders dat je niet te zwaar beladen moest zijn en daar kon je je maar beter aan houden.’ Lin Li smeerde nog wat extra boter op haar croissantje. ‘Straks lig je ook meteen met je snufferd in de sneeuw en daar ga je dan, met je kompas en je klimtouw.’

‘Dat weet ik ook wel,’ zei Bob, ‘maar ik dacht zo: jij bent een stuk zwaarder dan ik en ...’

‘Echt niet!’

‘... dus kan ik in elk geval al aan extra gewicht meenemen wat jij meer weegt dan ik. Dus zeg eens: hoeveel weeg jij eigenlijk?’

‘Ik zou het niet weten,’ zei Lin Li en ze keek van haar beboterde broodje naar Bob, ‘en als ik het wist, zou ik het niet aan jouw nieuwsgierige neus hangen.’

‘Ook goed; dat dacht ik trouwens al,’ zei Bob. ‘Ik ga eens kijken wat het weer doet.’ Hij stond op en ging naar buiten.

Een dik uur en anderhalve sneeuwpop later tikte Lin Li op het raam en wenkte hem naar binnen. ‘Ik denk dat we zo eens moeten gaan’, zei ze, terwijl ze haar rugzak omdeed.

‘Je hebt dus toch ook maar wat meegenomen?’ informeerde Bob.

‘Ach, het is niets, maar een rugzak is wel zo makkelijk. Bovendien heb ik tegen mama gezegd dat we naar Bram en Roos gaan en misschien wel een nachtje blijven logeren. Dan moeten we natuurlijk wel met een overtuigende tas de deur uitgaan, toch?’

‘Zo lang zullen we toch niet wegblijven?’ vroeg Bob verbaasd.

‘Wel als we naar Antipodië gaan, want dat is heel ver weg.’

‘Ik dacht dat we even gingen vliegen en dat is dan dat.’

‘Zou kunnen, maar misschien zijn we wel een nachtje weg. Of twee.’

‘In dat geval haal ik Beertje nog even,’ zei Bob en rende naar boven om hem te halen. Toen hij terugkwam, had Lin Li haar jas al aan.

‘We hadden echt wel een dag zonder je knuffel gekund, Bob. Ben je daar onderhand niet te oud voor trouwens?’

‘Nee hoor,’ zei Bob en liet Beertje in zijn rugzak verdwijnen.





‘Mooi, precies op de tijd,’ zei de professor handenwrijvend, toen de twee een kwartier te laat bij hem binnenkwamen. ‘Alles is klaar voor het experiment. Als dat goed gaat, gaan jullie vanmiddag nog naar Antipodië.’

‘Hoi!’ riep Bob. De prof ging hen voor naar het laboratorium waar ze gisteren nog chocolademelk hadden gedronken.

‘Hier zijn jullie laarzen en riemen,’ hij gebaarde naar de tafel. ‘Tot 50 kilo is het voor de laarzen geen enkel probleem. Ik, ahum, zit daar ietsje boven.’ De prof ging bij het woord ietsje op zijn tenen staan, met de kin omhoog en zijn handen voor de borst en bewoog daarbij zijn vingers snel op en neer, alsof hij daar lichter van werd.

‘Geen punt,’ zei Bob en had de riem al om.

‘Ik heb de plaatsnaam al ingegeven. Het is het dorp aan de andere kant van het bos,’ zei de prof, en wees met een duim over zijn schouder. ‘Als het goed is – en maak je geen zorgen, hoor, want het ís goed – dan zetten de laarzen bijna direct de daling in, doordat het zo dichtbij is.’

‘Dat weten we,’ zei Lin Li terwijl ze haar laarzen probeerde. ‘Kijk, ze staan bij mij best goed en ze zitten nog lekker ook’

‘Ja, inderdaad’ zei Bob. Hij liep een paar keer op en neer door het laboratorium. ‘Ze zijn wel groot, maar ze veren lekker.’ Bob boog er zijn knieën overdreven bij.

‘Dat komt door het brandstofreservoir en de turbospuiters,’ zei de prof, ‘maar dat is logisch.’

‘Natuurlijk, dat spreekt voor zich,’ antwoordde Lin Li, terwijl ze zich in de spiegel bewonderde en maar half luisterde. ‘Kom Bob, jas aan en naar buiten.’

Ze gingen naar buiten en liepen een eindje van het huis af. Quibus nam het woord weer.

‘Hier hebben jullie alle ruimte voor de aanloop. Ik heb de sneeuw geruimd, zoals jullie zien. Althans, mijn sneeuwruimrobot heeft dat gedaan. Maar goed, jullie zien de plaatsnaam op het schermpje flikkeren, nietwaar?’ De twee beaamden dat. ‘Mooi. Zodra jullie de groene knop indrukken, zetten de laarzen zich in de juiste richting. Dan is het een kwestie van een aanloop nemen en springen bij het piepsignaal. De rest gaat vanzelf. Is dat duidelijk?’

Het was duidelijk, maar Bob wist nu toch niet meer zo zeker of hij wel durfde.

‘Zijn jullie er klaar voor?’ vroeg Quibus.

‘Klaar!’ riep Lin Li. Bob bleef stil. ‘Klahaar, riep Lin Li!’ en wachtte een paar seconden. ‘Bob?’

‘Ik weet het niet, ik ben een beetje bang,’ zei Bob.

‘Kom, geef me je hand, dan springen we samen,’ zei zijn zus.

Bob gaf haar zijn hand, maar voelde zich er nog altijd niet gerust op.

‘Druk maar op de knop,’ zei de prof.

‘Wacht,’ zei Bob, maar Lin Li had al gedrukt. De lichtjes op haar laarzen begonnen te knipperen en met een zoemend geluid zetten die zich snel in de richting van het bos. Lin Li had een blosje op haar wangen. ‘Kom Bob,’ zei ze, ‘het is niet eng, maar juist heel erg spannend. Ik ben ook een beetje zenuwachtig; het geeft niet.’

‘Vooruit met de geit dan maar,’ zei Bob en drukte op de knop. Ook zijn laarzen zetten zich met knipperende lampjes in dezelfde richting als die van zijn zus.

‘Het ziet ernaar uit dat we over het huis gaan springen,’ zei hij.

‘Ik zie het ook,’ antwoordde Lin Li.

‘Waar wachten jullie nog op?’ vroeg de professor. ‘Neem maar een aanloop.’

‘Kom Bob,’ zei Lin Li, ‘het is nu of nooit!’ en ze begon te lopen. Lin Li had Bobs hand stevig vast en Bob kon niet anders dan meelopen. Ze liepen sneller en sneller, totdat ze renden, zo hard ze konden. Hun laarzen begonnen vervolgens luid te piepen. Vanuit hun ooghoeken zagen ze dat de lichtjes nu fel en aan een stuk door schenen.

‘Springen maar!’ riep Quibus luid.

‘Nu, Bob,’ riep Lin Li, ‘een, twee, drie-ie-ie-ie-ie!’. Het was alsof iemand hen een zetje had gegeven, want ze schoten omhoog. Bob zag de prof beneden hen springen van opwinding. Al snel vlogen ze over het dak tot boven het bos. De laarzen lieten drie piepjes horen en toen stegen ze niet meer hoger.

‘Fantastisch!’ riep Bob, ‘we vliegen, hahaha!’

‘We zijn nu op kruishoogte,’ zei Lin Li alsof ze een ervaren vlieger was, ‘maar we hangen nog stil.’

‘Ja,’ stelde Bob enigszins teleurgesteld vast. Hij was van de opwinding al zijn zenuwen kwijtgeraakt. ‘We zouden toch heel hard moeten vliegen nu?’

Op dat moment piepten de laarzen weer, drie keer kort en drie keer lang, en begonnen Bob en Lin Li te bewegen. Of hingen ze nu stil? In elk geval zagen ze het huis en de professor uit het zicht verdwijnen en het bos onder zich snel voorbij schieten.

‘Wat een sensatie!’ riep Lin Li. Haar haren wapperden in de wind. Bob joelde luid. De snelle vlucht duurde maar heel even. Na weer wat piepsignalen van de laarzen begonnen ze langzamer te vliegen en even later hingen ze stil. Beneden hen zagen ze het dorp.

‘Daar is ons huis,’ zei Bob. ‘Ik zie de sneeuwpoppen die ik vanochtend heb gemaakt.’ Weer piepten de laarzen en daarop begonnen de twee te dalen.

‘We zitten recht boven het dorpsplein. Kijk, daar heb je de oude pomp en daar de bakker,’ zei Lin Li. ‘Ik hoop niet dat iemand ons ziet. Het is druk.’

Maar niemand keek omhoog. Waarom zouden ze ook? Voordat ze het wisten stonden broer en zus weer met beide benen op de grond.

‘Een zachte landing, vind je niet, Bob?’

‘Ja,’ zei Bob, ‘maar wat duurde het kort. Jammer.’

‘Ik denk dat je straks wel anders piept, want de reis naar Antipodië duurt uren en uren. En boven zee is niks te zien, kan ik je verzekeren. Maar laten we gaan.’

Na een half uur stevig doorstappen waren ze weer terug in het laboratorium. De geleerde was rood aangelopen van opwinding. ‘Het werkt, het werkt!,’ had hij geroepen, toen hij hen buiten tegemoet was komen rennen. En nu weer. ‘Het werkt! Dat wist ik natuurlijk wel, want mijn berekeningen hadden het voorspeld, maar toch, het werkt, haha!’

‘Duidelijk,’ vond Lin Li, ‘maar...’

‘Het werkt!’

‘Juist, maar professor, er zijn wel een paar dingen,’ zei Lin Li. ‘Zoals dat het nogal waait daarboven,’ en ze knikte met haar hoofd snel even naar achteren, zodat haar neusje omhoog stak. ‘Kunt u daar niks aan doen?’

‘Ik zal jullie aerodynamische helmen geven. Daar heb ik er nog wel een paar van liggen, van mijn menselijke-raketexperiment.’

‘Wat?’ zei Lin Li.

‘Ehm, dat is een lang verhaal,’ zei de geleerde en keek er pijnlijk bij. ‘Waar het om gaat is dat ik wel een helm voor je heb zodat je haar mooi in model blijft.’ Hij knipoogde naar Bob. ‘Verder nog iets?’

‘We gingen helemaal niet zo snel,’ klaagde Bob.

‘Ha, nee, natuurlijk niet,’ de professor maakt een wegwuivend gebaar. ‘Had je liever een halve dag teruggelopen, in plaats van een half uur? Dit was maar een experiment. Moet je straks eens zien! Dan ga je als een supersonisch vliegtuig zo snel. Sneller dan het geluid! Weet je wel hoe snel dat is?’

‘Ja, dat hebben we op school gehad,’ zei Lin Li. ‘Is dat niet gevaarlijk voor ons?’

‘Ik heb overal rekening mee gehouden,’ zei Quibus geruststellend. ‘En je kunt altijd langzamer vliegen, als je dat wilt. Dat regel je zo met de module op je riem. Kijk maar,’ de prof deed het Lin Li en Bob voor.

‘Zo, na dit geslaagde experiment volgt het echte werk: Antipodië!’ Dat woord sprak de prof luider en trager uit, alsof het bijzonder was. Hij keek er ook plechtig bij. ‘Omdat het nu sneller en hoger gaat en ook langer gaat duren, moeten jullie deze keer ook je hyperthermopakken aan,’ zei de prof. ‘Kijk, hier zijn ze.’ Hij legde twee lichtblauwe pakken op tafel, met een zilveren gloed. ‘Mooi zijn ze, hè?’

Bob knikte, maar Lin Li dacht er duidelijk anders over.

‘Dat doe ik dus niet aan.’

Bob en de prof keken haar verbaasd aan. Ze schudde haar hoofd resoluut en besloot de twee mannen maar niet in te lichten over de hedendaagse mode, want dat zou toch nergens toe leiden.

‘Weet je wel hoe koud het is daarboven, meisje?’

‘Dat kan wel wezen, maar alles beter dan voor schut lopen.’

‘Ook bevriezen?’

‘Ja!’

‘Maar Lin Li, niemand ziet ons straks daarboven.’

‘We zullen toch ook weer een keertje naar beneden moeten. En dan?’

‘Dan doe je snel weer je gewone kleren aan,’ zei de prof.

Daar had Lin Li nog niet aan gedacht.

‘Het is het pak aan of niet vliegen, zo simpel is het,’ besloot Quibus.

Lin Li zag dat ook wel in en zuchtte diep.

‘Als niemand ons maar ziet!’

‘Die kans is klein,’ verzekerde Quibus haar, ‘ik heb ze niet voor niets hemelblauw gemaakt. Zo ziet niemand je in de lucht’.

‘Althans niemand die ons kent,’ zei Bob.

‘Bob!’Nou vooruit dan, maar waarom moeten we eigenlijk naar Antipodië?’

‘De juiste vraag op het juiste moment,’ zei de prof. ‘Het is allemaal begonnen, omdat ik de oudste onbeantwoorde vraag in de wetenschap wilde beantwoorden.’

‘Wat is de zin van het leven?’ zei Lin Li.

‘Ehm, nee, ik bedoel...’

‘Is er leven op andere planeten?’

‘Da’s ook een goeie vraag, maar...’

‘Is er leven na de dood?’

‘Nee, nee, dat is het allemaal niet!’ riep de prof uit en hij ging erbij staan. ‘Het is nog fundamenteler.’ Bob wist niet wat dat was, maar het klonk belangrijk.

‘Wat is de oudste vraag in de wetenschap?’ Quibus gaf Lin Li niet de tijd om te antwoorden, maar haalde snel adem en ging verder. ‘Dat is natuurlijk: wat kwam eerder, de kip of het ei?’

‘O ja!’ zei Lin Li, ‘die was ik nog vergeten.’

‘Die vraag ga ik dus voor eens en altijd beantwoorden,’ zei hij, ‘met hulp van jullie én van Clara.’ Bij deze woorden bukte hij zich en pakte een kip van onder de tafel vandaan. Bob en Lin Li hadden haar nog niet eerder gezien of gehoord.

‘Dit is Clara, mijn lievelingskip,’ zei Quibus, terwijl hij haar aaide. ‘Zij gaat zo meteen in een van deze doosjes. In het andere doe ik dit ei dat ze vanochtend gelegd heeft.’ Hij hield een ei omhoog en legde het voorzichtig op tafel. ‘Jullie gaan beide dozen dan op de post doen in Antipodië. Kijk, mijn adres staat erop,’ de prof wees op een grote sticker op de zijkant van een van de dozen.

‘Clara lieverd, ik stop je nu in je reisdoos en zal je snel weer zien,’ zei hij tegen de kip en hij kuste haar op de snavel. Clara tokte zacht en liet zich zonder protest in een van de twee doosjes doen die op de tafel stonden.

Hij plakte het doosje goed dicht en hield het tegen zijn oor.

‘Zie je wel,’ zei Bob, terwijl hij Lin Li aanstootte, ‘de professor doet het ook!’

‘Natuurlijk,’ zei de prof, ‘ik wil namelijk horen...’

‘Of het tikt!’ riep Bob.

‘Of het tokt,’ verbeterde Quibus hem en hij luisterde aandachtig. ‘Ja, mijn lieve Clara tokt rustig door,’ zei hij tevreden. Hij pakte een speciale rugzak en stopte er de doos met kip en al in.’ Deze is voor jou, zei hij tegen Lin Li en gaf hem haar.

‘Dat is dat,’ zei de prof en hij pakte het ei.

‘Geef dat ei maar hier,’ zei Bob. ‘Dat doe ik wel in mijn broekzak.’

‘Niks ervan,’ zei de geleerde. ‘Ook het ei gaat in een speciale doos en die gaat op zijn beurt in deze speciale rugzak.’

‘Maar,’ sputterde Bob tegen, ‘die doos is veel te groot voor zo’n klein eitje!’

‘Dat kan wel zijn,’ zei Quibus, ‘ maar deze dozen zijn een staaltje van moderne wetenschap. Er zit speciale vering in, zodat Clara comfortabel kan reizen. Ze zijn licht- en luchtdoorlatend, zodat ze kan zien en lekker fris kan ademen. Ik heb er een voer- en waterbak in gebouwd, waar natuurlijk niets uit kan knoeien. En ze zijn van superlicht warmteïsolerend materiaal gemaakt,’ zei hij trots. ‘Er kan kip noch ei ook maar iets overkomen.’

Bob wilde zeggen dat dat voor het ei allemaal niets uitmaakt, maar Quibus was hem te vlug af. ‘En ze zijn precies even groot en zwaar, zodat het een eerlijke race is en kip en ei allebei evenveel kans maken als eerste te arriveren,’ zei hij snel. ‘Het blijft immers wel wetenschap. Nog vragen?’ Bob durfde niet meer.

‘Dan vertrekken jullie meteen,’ zei de geleerde. Hij deed het ei voorzichtig in de overgebleven doos, stopte die in de rugzak en gaf die aan Bob.

‘Mogen we onze spullen erbij doen,’ vroeg Bob? ‘Anders hebben we twee rugzakken en dat is erg onhandig.’

‘Tuurlijk,’ zei de geleerde, ‘ als het maar niet te zwaar is.





Tien minuten later stonden Lin Li en Bob weer buiten, in hun zilverblauwe pak, met hun speciale rugzak om en hun aerodynamische helm op. Bob voelde zich een echte avonturier, Lin Li voelde zich voor schut. Blauw is helemaal mijn kleur niet, dacht ze ongelukkig. Wat zullen ze wel niet van me denken in Antipodië?

‘Goede reis dan maar,’ zei de professor, ‘en je weet het: zodra de pakjes zijn gepost, geef je Negenmeren op in de computer en komen jullie direct terug naar het dorp.’

‘Natuurlijk,’ zei Lin Li, ‘dat spreekt voor zich.’

‘Gaan we?’ vroeg Bob ongeduldig, terwijl hij zijn helm nog eens aandrukte. ‘Het wordt er niet vroeger op.’

‘Da’s meestal het geval,’ zei Quibus. ‘Dus vooruit maar.’

Lin Li hielp Bob met het typen van Opsekop. ‘Want dat is best een lastig woord, Bob en voordat je het weet zit ik in Opsekop en jij in Ossekop. Ziezo, klaar!’

‘Jullie kennen de procedure,’ zei de prof. ‘Had ik al gezegd dat jullie nu veel sneller zullen gaan?’

‘Ja.’

‘En dat de pakken zo gemaakt zijn dat je er heel comfortabel in kunt slapen?’

‘Nee,’ zei Lin Li, ‘waar is dat dan voor nodig?’

‘Misschien is het wel lekker op een lange vlucht,’ zei de prof en hij wees het aan op het apparaatje aan de gordel, ‘kijk maar, hiermee blaas je een klein hoofdkussentje op.’

‘Wacht,’ zei Bob. ‘Wat als ik moet plassen?’

‘Bob!’ zei Lin Li hard en ze keek er verstoord bij.

De prof legde zijn hand op Bobs schouder en fluisterde in zijn oor: ‘Met de wind mee, Bob, met de wind mee.’ Bob knikte.

‘Kom, geen tijd te verliezen,’ vond de prof.





‘Groene knop, Bob,’ zei Lin Li. Bob drukte erop en net zoals eerder die ochtend, zetten de laarzen zich in de juiste richting. Lin Li deed hetzelfde.

‘Nou, dag professor Quibus,’ zei Lin Li.

‘Dag Bob, dag Lin Li, dag Clara! Goede reis.’

‘Dank u,’ zeiden Bob en Lin Li. Clara tokte zacht.

En toen begonnen de twee te rennen, héél hard te rennen. Bij het signaal sprongen ze gelijktijdig omhoog en als vuurpijlen schoten ze de lucht in. Ze hadden niet eens de gelegenheid om nog even om te kijken; zo hard ging het omhoog. Even hingen ze stil op kruishoogte en toen begon de aarde te draaien, eerst traag maar al gauw heel erg snel. Het grote huis verdween direct uit zicht. Het bos en het dorp zagen ze al niet meer, maar wegen, pleinen, dorpen, steden en bossen die ze helemaal niet herkenden.

‘Wat ziet het er mooi uit van boven, vind je niet?’ zei Bob. Hij ging voorover liggen op zijn buik om het eens goed te kunnen zien. ‘En alles is zo mooi wit!’

Lin Li moest toegeven dat het erg mooi was. Ze probeerden te raden waar ze waren, maar er was niets wat ze herkenden. Bob gaf het op. ‘We zijn hier nog nooit geweest,’ zei hij. ‘Misschien is het wel Luilekkerland.’

‘Hoe vaak moet ik je nog zeggen dat dat niet bestaat?’

Na een tijdje kwamen ze boven zee. Bob vond dat ook weer heel mooi. Uren lag hij op zijn buik te kijken en zei niets. Lin Li vond het al snel vervelend worden en belde met haar vriendinnen. Bob probeerde er niet op te letten. Hij zag schepen en soms vogels. En een enkele keer zag hij walvissen en dolfijnen. Lin Li ontdekte na een tijdje de slaapmogelijkheden in het pak. Ze had het ingebouwde kussentje opgeblazen en lag al gauw naast Bob te slapen. Ze werd pas weer wakker van een por in haar zij.

‘Laat me met rust,’ zei ze. ‘De wekker is nog niet gegaan en ik hoef niet naar school.’ Ze deed haar ogen niet eens open.

‘Hé, slaapkop, ‘ riep Bob, ‘als je soms dacht dat je in je bedje lag, dan heb je het mis.’ Hij schudde nog eens aan zijn zus. ‘We zitten nog steeds in de lucht.’

Lin Li deed haar ogen open. Ze verstijfde van schrik toen ze de aarde zo ver beneden haar zag. ‘Ik val!’ riep ze en deed haar armen en benen uit elkaar, alsof ze zich probeerde vast te grijpen.

Bob moest erom lachen. ‘Nee, suffie!’ zei hij, ‘we zijn op weg naar Antipodië, weet je nog?’ Lin Li wist het weer. ‘Ja natuurlijk, ik was het even vergeten. Ik sliep,’ zei ze verontschuldigend.

‘Ja, je snurkte,’ zei Bob.

‘Echt niet!’ gilde Lin Li.

‘Toch wel,’ zei Bob.

‘Dames snurken niet!’ gilde Lin Li.

‘Dan ben jij zeker geen dame,’ antwoordde Bob.

‘Zodra we weer beneden zijn zal ik je eens laten zien wat dames doen met lompe boeren als jij,’ zei Lin Li boos.

‘Een dame zou dat nooit zeggen,’ vond Bob. ‘Hé kijk, een heel grote rivier.’ Bob wees ernaar.

Lin Li zag het. In de verte lag een grote rivier in een uitgestrekt woud. ‘Ik denk dat ik weet waar we zijn.’ zei ze. ‘Dat betekent dat we al heel ver zijn, Bob.’

Een paar uur later hadden ze het oerwoud achter zich gelaten en vlogen ze boven heel hoge bergen. Lin Li wist hoe ze heetten en Bob geloofde haar op haar woord. Zijn zus was heel slim en wist alles. Nou ja, bijna alles, maar dat was nog steeds heel veel. Bob genoot nog steeds van het vliegen en van het uitzicht. Een prachtig land lag beneden hem. Antipodië, wist Lin Li. En ze had het nog niet gezegd of de laarzen lieten de bekende piepjes horen en zetten de twee rechtop.

‘Hè jammer,’ zei Bob, ‘ik lag net zo lekker.’

‘Luilak, je ligt al uren zo,’ zei Lin Li. ‘Hoog tijd dat je weer eens in actie komt.’

De twee begonnen langzaam te dalen en het mooie groene land kwam snel dichterbij. Een klein stadje leek hun landingsplaats te worden.





‘Ik had iets groters verwacht,’ zei Bob enigszins teleurgesteld.

‘Zie het van de zonnige kant, Bob. Hoe kleiner het is, des te eerder hebben we het postkantoor gevonden. Plus dat minder mensen ons zien in dit rare pak.’

‘Ik vind het juist stoer staan.’

‘Ja, maar jij hebt dan ook geen smaak.’

‘Wie zegt dat?’

‘Ik. Zal ik het nog eens zeggen?’

‘Nee, dat hoeft niet.’

‘Jij hebt geen smaak. Net zoals papa en Bastiaan. En alle jongens. Jongens weten niet wat mooi is.’

‘We landen!’ zei Bob, geen aandacht bestedend aan de woorden van zijn zus.

Ze daalden tussen hoge bomen richting een mooi groen veld. Even later stonden ze in het zachte gras.





Hoofdstuk 5

Antipodië





‘Het gras is hier echt groener,’ zei Bob. ‘Ik dacht dat ze dat altijd maar zeiden voor de vorm, maar het is echt zo.’

‘Niet overal, hoor, neem dat maar van mij aan,’ zei Lin Li, die nooit verder van huis geweest was dan het dorpje aan zee tijdens de vakantiereisjes van de familie.

‘Nou, hier wel,’ besloot Bob. Hij deed zijn helm af en keek om zich heen. ‘Ik denk dat ik eens ga kijken wat dat voor huisjes zijn daar,’ zei hij en wou in de richting van een groep knusse houten huisjes aan de andere kant van het park lopen. Lin Li greep hem bij zijn kraag.

‘Niks ervan, jij blijft hier,’ zei ze. ‘Eerst eens even kijken waar we heen moeten.’

‘Ik dacht dat ze daar misschien wel iets lekkers zouden hebben,’ zei Bob.

‘We zochten het postkantoor, weet je nog?’

‘O ja, da’s waar ook, maar als we hier blijven staan, vinden we het postkantoor nooit. Of dacht je soms dat dat vanzelf langs kwam?’

Dat dacht Lin Li nu ook weer niet. ‘Vooruit dan, laten we dan maar eens bij die huisjes gaan kijken. Maar eerst even dit pak uit,’ zei Lin Li. Daar was Bob het nu wel mee eens, want wat was het warm! ‘Het lijkt wel zomer,’ zei Bob.

‘Het ís zomer,’ antwoordde Lin Li.

‘Toen we thuis vertrokken was het anders nog winter,’ wierp Bob tegen. ‘Dat is dan wel heel snel gegaan of we hebben heel lang geslapen.’

‘Nee Bob, thuis is het nog steeds winter, maar we zijn nu aan de andere kant van de wereld en als het bij ons winter is, is het daar zomer en andersom.’

Bob snapte er niets van, maar Lin Li zou het wel weer bij het juiste eind hebben. Hij propte zijn pak en zijn helm in zijn rugzak. Het ging er allemaal in; dat had hij nooit gedacht.

‘Professor Quibus heeft mij verteld dat het pak van bijzondere materialen is gemaakt,’ legde Lin Li uit. ‘Het is dik en warm als je het draagt, maar je kunt het heel klein opvouwen. Handig, hè’

Bob voelde zich een stuk prettiger nu, zonder dat warme pak. Hij was alleen wel erg slaperig, hoewel het nog volop dag was. Volgens Lin Li had dat alles te maken met het tijdsverschil en was het thuis nacht, maar Bob luisterde maar half naar haar. Zijn maag knorde en dat was belangrijker. Ze liepen in de richting van de huisjes, die achter een flauwe heuvel lagen. Toen ze dichterbij kwamen, zagen ze dat deze aan een klein straatje lagen dat uitkwam op het veld en daarna nergens meer heen ging.

‘Ik dacht dat de laarzen ons altijd naar het centrum brachten,’ mopperde Lin Li, ‘maar dit hier lijkt daar in de verste verten niet op.’ Bob knikte.

‘Misschien is het zo klein dat er nauwelijks een centrum is.’

‘Hoe klein het ook is, je hebt altijd een centrum, Bob. Dat is dan gewoon het middelpunt, als het niet anders kan.’

‘Zelfs als er maar twee huizen staan? Of eentje?’

‘Ja, zelfs dan moet je het centrum kunnen berekenen. Zeker als je zo’n geavanceerde computer beweert te zijn.’ Ze keek verwijtend naar het kastje op haar gordel. Ondertussen stonden ze voor de deur van het eerste huisje.

‘Het zijn er meer dan twee, zie je?’ zei Lin Li, alsof ze haar punt nog niet had gemaakt. Ze keek eens om haar heen. ‘Geen ziel te bekennen; gek.’

Alle huisjes die ze zagen hadden de deuren en luiken voor de ramen gesloten, op alle verdiepingen. ‘Dat is me een gezellige boel hier,’ zei Lin Li. ‘Waar is iedereen?’

‘Misschien liggen ze wel te slapen,’ dacht Bob.

‘Dat zou goed kunnen, Bob. In warme landen doen ze dat vaker na de lunch.’

Bob keek op zijn horloge. ‘Daar zul je hier niet veel aan hebben,’ lachte Lin Li, ‘tenzij je horloge zich automatisch aanpast aan de verschillende tijdszones.’ Bob keek beteuterd op. Het was volgens zijn horloge inderdaad geen lunchtijd. Volgens zijn buik wel. De boterhammen die ze hadden meegenomen waren allang op en het werd nu toch echt tijd voor iets lekkers.

‘Ik ruik eten!’ zei Bob. ‘Maar ik zie nergens een restaurant, helaas.’

Ze keken om zich heen, maar het zag er inderdaad naar uit dat er nergens iets lekkers te krijgen was.

‘Er zit hier niet eens een bakker,’ klaagde Bob.

‘Hmmm, laten we anders eerst op zoek gaan naar het postkantoor,’ stelde Lin Li voor. ‘Dan hebben we dat vast gehad.’ Dat vond Bob een goed idee. Ze liepen wat verder het straatje in. Daar kwam een man op hen af.

‘Dat schikt,’ zei Lin Li. ‘Dat moet een inboorling zijn, zoals professor Quibus dat noemt; dat zie je direct.’

‘Hoe dan?’ wou Bob weten.

‘Aan zijn muts,’ zei Lin Li. De man had een kleurige muts op zijn hoofd, met flappen over zijn oren en een hoge punt, die naar voren wees. Ze wachtte tot hij vlak bij hen was gekomen en sprak hem toen aan.

‘Excuseert u mij, meneer,’ zei ze beleefd, ‘mag ik u wat vragen?’

De man bromde bevestigend en trok zijn muts over zijn ogen. Hij heeft het zeker koud, dacht Bob.

‘Weet u waar het postkantoor is?’

Weer knikte de man, waardoor zijn muts nog verder over zijn ogen zakte.

‘Hier rechtdoor lopen en dan naar links,’ antwoordde de man snel. Hij trok zijn muts tot aan het puntje van zijn neus en liep weg.

‘Welke straat naar links?’ riep Lin Li hem na. ‘De eerste?’ De man antwoordde niet. ‘De laatste?’ riep Lin Li nog harder. ‘Welke dan?’

‘Ja!’ riep de man terug en terwijl hij de hoek om ging, ‘allebei!’

Lin Li vond het maar onbeleefd, maar Bob vroeg zich af hoe hij met zijn muts over zijn ogen precies de hoek om wist te gaan. Ieder ander was tegen de muur op gelopen, dacht hij. Lin Li interesseerde dat niet. Zij beklaagde zich erover dat ze nu nog steeds niet wist welke straat ze moesten hebben.

‘Waarom proberen we het niet gewoon?’ zei Bob. ‘Dan komen we er vanzelf achter.’

‘Dat is niet logisch,’ zei Lin Li.

‘Ik vind van wel. We proberen de eerste straat en als we het postkantoor daar niet zien, dan proberen we de volgende.’

Lin Li was boos en balde haar vuisten.

‘Eerst kom je niemand tegen en als je dan eindelijk iemand hebt gevonden, blijkt het de dorpsgek te zijn.’

‘Misschien is er maar één straat en dan is het de eerste en de laatste,’ opperde Bob.

Het gezicht van Lin Li klaarde op en de vuisten verdwenen. Dat was nu wel weer logisch.

‘Goed bedacht, Bob,’ zei ze met een schouderklopje. ‘Laten we die hypothese maar eens testen.’

‘Ik stel voor dat we het gewoon proberen,’ zei Bob.

‘Precies wat ik zeg, Bob.’

Bij de eerste straat, of de laatste, sloegen ze linksaf en botsten daarbij bijna op een man met zijn muts op zijn kin.

‘Meneer!’ zei Lin Li, want ze wou hem vragen of dit de juiste straat was, maar hij was al om de hoek verdwenen.

‘Kijk daar,’ zei Bob en hij wees op een gebouw aan het eind van de straat waar met grote letters ‘post’ op stond geschilderd. ‘We lopen er recht op af,’ stelde hij tevreden vast. ‘Zelfs met een muts voor je ogen, kun je het nog vinden.’





Het postkantoor was open. Ze beklommen het trapje en gingen naar binnen. Achter het enige loket zat een klein mannetje, met een rond brilletje op het puntje van zijn neus en een zwart mutsje op dat zo klein was dat het nauwelijks zijn kruin bedekte.

‘Dat kan hij in elk geval niet over zijn ogen trekken,’ zei Bob.

‘Misschien is het een werkmuts,’ fluisterde Lin Li. ‘Kom, pak je doos.’

Even later stonden ze voor het loket. Het mannetje was bezig met het tellen van een stapel papiertjes en keek niet op. Lin Li kuchte zacht. Geen effect. ‘Ahum,’ zei ze iets luider, maar ook dat had geen effect. De klerk telde door en mompelde daar zachtjes bij. Lin Li’s geduld was op. ‘Meneer!’ riep ze luid. Het mannetje sprong van schrik een eindje omhoog in zijn stoel en liet zijn papiertjes vallen.

‘Hè wat?’ stamelde hij.

‘Meneer,’ zei Lin Li nog eens, maar nu op normale toon.

‘Mejuffrouw,’ antwoordde hij.

‘Wij willen graag deze dozen verzenden?’

‘Heeft u een nummertje getrokken?’ zei het mannetje, en hij wees op een kastje bij de deur, ‘daar, bij het nummertjesapparaat.’

‘Nee,’ zei Lin Li.

‘Dan bent u niet aan de beurt,’ zei hij resoluut en begon weer te tellen.

‘Ja, maar er is verder niemand,’ zei Lin Li.

Het mannetje keek niet op, maar wees nogmaals naar het apparaat. Bob liep erheen en trok een nummertje. Het was nummer 1.

‘Alstublieft,’ zei hij en gaf het aan de klerk.

‘Kunt u even opzij gaan, mejuffrouw?’ zei hij. ‘Deze meneer is eerst.’ Hij nam het nummertje van Bob in ontvangst en hield het Lin Li voor. ‘Nummer 1, ziet u wel?’ Hij glimlachte zo breed hij kon en daarbij trok het puntje van zijn neus naar zijn kin. ‘Dat komt uit de automaat, daar bij de deur.’ Het mannetje gebaarde Lin Li nu achteruit en richtte zich tot Bob.

‘Wat kan ik voor u betekenen?’

‘Ik wil graag deze dozen verzenden,’ zei Bob.

‘Maar natuurlijk. Wat zit erin?’

‘Een kip en een ei!’ zei Bob eerlijk, en hij luisterde aan de dozen. ‘In deze zit de kip’, voegde hij daaraan toe, terwijl hij op een ervan klopte. ‘Ze tokt.’

De vriendelijke mond van de klerk was in een afkeurende grijns vertrokken. De neus stond nu omhoog. ‘Dat mag helemaal niet’, zei hij. ‘Dat is wat wij wel noemen: levende have.’ Hij zei het langzaam.

‘Wie zegt dat?’ vroeg Lin Li, die weer bij de balie was komen staan.

‘U bent niet aan de beurt,’ zei de klerk scherp.

Lin Li legde haar nummertje op de balie. ‘Ik hoor trouwens bij hem,’ zei ze en legde een arm om Bob heen.

‘Hmpf,’ bromde het mannetje, ‘het mag anders nog steeds niet. De wet op de Antipodische Posterijen zegt duidelijk in artikel 17, lid 3, onder a: het is niet toegestaan levende have te vervoeren per post, anders dan bij wet bepaald.’ Hij schoof de doos met Clara terug naar Bob. ‘Deze mag u weer mee terug nemen. Dankuwel.’

‘Ho eens even,’ zei Lin Li. ‘Dat klopt niet helemaal.’

‘Wat niet?’ zei de klerk en hij glimlachte nu triomfantelijk met het puntje van zijn kin in de lucht.

‘In principe heeft u gelijk, daar niet van,’ zei Lin Li eigenwijs, ‘waar u de Wet op de Antipodische Posterijen citeert; maar, artikel 2 van de Aanvullende Bepalingen op deze Wet bepaalt dat uitzonderingen zijn toegestaan in het algemeen belang.’

De klerk keek verbaasd op. Zijn neus en kin stonden weer op veilige afstand van elkaar. Hij nam zijn mutsje af en krabde eens aan zijn kruin. Zijn haar ging er heel gek van omhoog staan. Lin Li ging verder. ‘Ik wijs u voorts op artikel 7, waarin staat te lezen – ik citeer het tweede lid – onder algemeen belang wordt onder meer, edoch niet uitsluitend, verstaan: het belang der wetenschap. En dan is natuurlijk artikel 9 nog van toepassing: levende have dient door de Antipodische Posterijen in ontvangst te worden genomen, mits verantwoord verpakt.’ Het mannetje zette zijn mutsje weer op en trok er met beide handen aan, zodat het vervaarlijk begon te trekken. Hij stamelde iets onverstaanbaars.

‘U kent de Aanvullende Bepalingen toch wel?’ informeerde Lin Li. ‘Er staat ook in, ik meen in het slotartikel, dat dienaren der Antipodische Posterijen die tekortschieten in het vervullen van hun functie, en daarbij wordt wetskennis uitdrukkelijk genoemd, voor onmiddellijk ontslag in aanmerking komen.’

De klerk had zijn mondhoeken inmiddels ver omlaag getrokken. Bob keek met verwondering naar de van elkaar af bewegende kin en neus. Onderwijl trok de klerk met twee handen zo hard hij kon aan zijn werkmutsje, dat vervaarlijk begon op te rekken.

‘Maar dat weet u natuurlijk allemaal veel beter dan ik,’ zei Lin Li poeslief en zij glimlachte er allervriendelijkst bij.

‘Ja!’ zei het mannetje met een hoog gilletje.Op dat moment scheurde het mutsje in twee en sloegen de handen van de klerk met de flarden er nog in, hard op de toonbank. De zorgvuldig getelde en gestapelde papiertjes vlogen in het rond en Clara kakelde van de klap. Het luide ‘au!’ van de klerk overstemde echter alles. Maar hij deed direct alsof er niets aan de hand was.

‘Als u mij verzekert dat het dier in kwestie goed en verantwoord is verpakt, dan is er geen probleem natuurlijk, toch?’ zei hij, enigszins stamelend.

‘Ik dacht het ook niet,’ zei Lin Li, ‘want anders krijgen we ook geen korting.’

‘Eh...,’ zei de klerk en hij voelde instinctief naar zijn mutsje. Hij trof in plaats daarvan zijn omhoogstaande piekhaar aan.

‘Ja,’ zei Lin Li overtuigend, ‘in de preambule van de AB – de Aanvullende Bepalingen – weet u wel, daar staat duidelijk omschreven dat verpakkingen volgens de laatste stand der wetenschap gratis worden vervoerd.’

‘Maar natuurlijk!’ zei het mannetje. ‘Uiteraard en vanzelfsprekend.’

Lin Li glimlachte.

‘Wat is de naam van de afzender?’

‘Lin Li!’

‘Lin Li,’ herhaalde het mannetje en schreef het op een formulier.

‘Nee,’ onderbrak Lin Li hem, ‘de klemtoon komt op de tweede i; het is dus Lin Lí,’ overdreef ze.

Het mannetje keek haar met halfopen mond hulpeloos aan.

‘Maar dat zie je toch niet wanneer je het schrijft,’ hielp Bob hem.

‘Je moet het wel goed uitspreken, Bob.’

Het mannetje schreef haastig door en plakte vervolgens een groot etiket op de dozen. Daarna stempelde hij beide dozen af met een luide klap. Hij probeerde vriendelijk en beheerst te glimlachen. Dat lukte maar half, zag Bob, want zijn neus en zijn kin deden niet mee.

‘W-was er anders nog iets waarmee ik u van dienst kon zijn vandaag, mejuffrouw?’ vroeg hij zo vriendelijk en beheerst als hij maar kon.

Lin Li dacht even na en krabde daarbij aan haar kin, terwijl ze haar lippen tuitte. ‘Mmmm, nee, dat was het voor vandaag,’ zei ze ten slotte.

‘Dan eh-eh wens ik u beiden nog een heel fijne dag toe,’ stamelde het mannetje. Vervolgens richtte hij zich op en riep ‘volgende klant!’, hoewel je zo kon zien dat er verder niemand in het postkantoor was.





‘Ziezo, dat was dan dat,’ zei Lin Li toen ze buiten voor de deur stonden en ze klopte haar handen af alsof ze heel hard had gewerkt. Binnen hoorden ze snelle voetstappen richting de deur komen en Bob en Lin Li keken om, in de verwachting dat er iemand naar buiten zou komen. Maar in plaats daarvan zagen ze dat het bordje ‘open’ heel snel op ‘gesloten’ werd gezet. Achter de deur was een licht paniekerig gilletje te horen.

Lin Li keek naar Bob met halfgeloken ogen en haar ene mondhoek opgetrokken, alsof ze wou zeggen: dat heb ik toch maar even mooi geregeld.

‘Ja,’ zei Bob. Met mijn zus kun je maar beter niet sollen, dacht hij.

‘Goed, wat nu?’ vroeg Bob, ‘ik heb nog steeds honger als een leeuw.’

‘Als een paard.’

‘O?’

‘Ja, honger heb je als een paard,’ zei Lin Li resoluut.

‘Wat heeft een leeuw dan?’

‘Manen.’

Bob trok zijn wenkbrauwen op.

‘Althans als het een mannetjesleeuw is,’ voegde Lin Li toe.

‘En die hebben nooit honger?’

‘Vast wel, maar daar gaat het niet om.’

‘Hoe dan ook, het is tijd voor iets lekkers;’ zei Bob, die niets meer wilde horen over paarden en leeuwen. ‘Dus laten we iets te eten zoeken. Er moet hier toch iets te vinden zijn en we hebben genoeg geld van professor Quibus gekregen.’ Hij liep de trap van het postkantoor af, de straat weer in. Lin Li volgde hem.

Waar ze ook keken, ze zagen alleen maar huisjes met luiken voor de ramen. Net op het moment dat ze hun zoektocht op wilden geven, sloeg de klok van het postkantoor één uur. Daarop gingen als bij toverslag overal tegelijkertijd de luiken en deuren open, kwamen er mensen op straat en begon er ergens iemand op een gitaar te spelen. Kortom, het ingeslapen dorpje leek ineens wakker te schieten en tot leven te komen. Bob en Lin Li konden nu zien wat er zich allemaal afspeelde achter de gesloten ramen. Bij een bakkerij, waar ze werden geholpen door een man met een bakkersmuts over zijn ogen, haalden ze wat lekkers. In het park op een bankje onder de bomen aten ze hun lunch. Bob had Antipodische panterpuntjes en Lin Li kokoscroissantjes. Lin Li bedacht zich dat er drie c’s in dat woord zaten, maar dat je het daar wel verkeerd voor moest spellen, want eigenlijk schreef je kokos met twee k’s, dacht ze. Ze vroeg zich hardop af of je dan toch wel ‘cocos’ mocht schrijven, omdat dat mooier stond of dat je altijd correct moest spellen. ‘Lastig,’ besloot ze.

‘Mwja,’ beaamde Bob.

‘Maar vroeger schreef je het misschien wel met twee c’s, denk je niet, Bob?’

‘Wat jij wil,’ zei hij.

‘Wist je dat spelling verandert, Bob?’

‘Hoe bedoel je?’

‘Dat je nu anders moet schrijven dan vroeger?’

Bob keek haar glazig aan.

‘Dus dat oma op school dezelfde woorden anders moest schrijven dan jij en ik,’ legde Lin Li uit.

‘Mwho?’ zei Bob, ‘misschien kon ik honderd jaar geleden dan juist wel heel goed spellen.’ Hij slikte een hap door. ‘Of duizend jaar geleden.’

‘Dat zou kunnen,’ zei Lin Li. ‘Hmmm, ik vraag me af waarom spelling verandert. Dat is toch niet logisch?’ Bob was het roerend met haar eens en vond eigenlijk dat spelling helemaal niet nodig was. ‘Als ze maar begrijpen wat je bedoelt,’ vond hij en klopte de kruimels van zijn broek. ‘Ik heb het al honderd keer uitgelegd aan juf Monique, maar die denkt het beter te weten en schijnt de baas te zijn in de klas.’

Zo zaten ze een tijdje te keuvelen en te eten. Ze dronken hun kratercola, vernoemd naar de vulkanen in Antipodië, zo beweerde de bakker. Maar Bob vond het veel belangrijker dat het lekker was en hij haalde nog een paar flessen voor onderweg.

‘Ik heb ook nog een heuse Opsekopse muts gekocht,’ zei hij trots en zette een kleurige muts op zijn hoofd die direct over zijn ogen zakte.

‘Het is in elk geval de goeie maat,’ vond Lin Li.

Daarna liepen ze terug naar het veldje waar ze waren geland. Daar was genoeg ruimte om te rennen en te springen, had Lin Li bedacht. En ze konden zich er achter een paar struiken ongezien omkleden.





Zo stonden ze even later weer in vol ornaat klaar om de sprong naar huis te wagen.

‘Laten we ons toch maar even aan de spelling van vandaag de dag houden, Bob, en niet aan die van honderd jaar geleden,’ zei Lin Li toen ze hem hielp bij het typen van de naam van hun dorpje Negenmeren aan de andere kant van de wereld, ‘want we willen wel samen thuiskomen.’

Al wat hen nu te doen stond was de groene knop in te drukken, te rennen en op het juiste moment te springen. Bob had er best weer zin in.

‘Ik ben er klaar voor, hoor,’ zei hij ter aansporing tegen zijn zus. Die drukte op de groene knop en haar laarzen draaiden haar een halve cirkel om haar as. Ze viel bijna ondersteboven, want dat had ze niet gedacht. ‘Ik dacht dat ik in de goede richting stond,’ zei ze een beetje verbouwereerd.

‘De laarzen zullen het echt wel goed berekend hebben,’ zei Bob en hij drukte ter ondersteuning van zijn woorden op de groene knop. Daarop zetten zijn laarzen zich in exact dezelfde richting als die van Lin Li.

‘Huppakee,’ riep Bob en hij begon te rennen. Lin Li rende naast hem met hem mee en precies tegelijkertijd sprongen ze de wolken met duizelingwekkende snelheid tegemoet. Niet veel later lag Bob op zijn buik te kijken hoe de wereld onder hem voorbijtrok en hoorde hij Lin Li zachtjes naast hem snurken. Hoe krijgt ze het voor elkaar? vroeg hij zich af en viel prompt zelf ook in slaap.





Hoofdstuk 6

Bestemming onbekend





Toen Bob wakker werd, zaten ze boven zee. Hij kon zijn geluk niet op toen hij ver beneden zich een heleboel walvissen zag zwemmen. Hij maakte Lin Li er speciaal voor wakker. Die jeremieerde daar flink over, maar bleef wel het langst kijken of ze er nog meer zag. Later vlogen ze boven uitgestrekte oerwouden, woestijnen en bergketens, totdat ze, een halve dag na vertrek, een landschap herkenden zoals ze dat van thuis kenden. Lin Li ontdekte als eerste de kerktoren van het dorp en niet veel later remden de laarzen zoveel af, dat ze op hun gemak de hun zo bekende straten en pleinen konden bekijken. Ze waren nu ook lager gaan vliegen. Bob vond hun huis en zag mensen in de tuin.

‘Het is Bastiaan,’ zei Bob. ‘Hij gooit sneeuwballen met Ruud en Merijn. Leuk.’

Lin Li zag het.

‘Hé!’ zei Bob boos, ‘hij gooit ballen tegen mijn sneeuwpop. Ik zal ‘m!’ Hij spartelde alsof hij naar beneden wou zwemmen. Dat lukte natuurlijk niet. De laarzen waren volledig in controle en gingen onverstoorbaar door met het vluchtplan. Bob mopperde nog steeds, toen hij zijn oudere broer allang niet meer kon zien en zachtjes landde op het dorpsplein.

‘Hè, hè,’ pufte Lin Li, ‘dat was wel weer mooi geweest.’ Ze strekte zich eens goed uit en deed wat rekoefeningen.

‘Kom, dan lopen we naar de professor,’ zei ze. ‘Die zal ons wel verwachten.’

Bob liep zwijgend achter haar aan.

Ze waren het dorp al uit en wilden net het bos in lopen, toen Bob plots halt hield.

‘Dat doe ik!’ riep hij uit en frunnikte aan zijn riemcomputertje. Lin Li keek om.

‘Wat doe je nou?’ zei ze, een beetje verbaasd.

‘Niks,’ zei Bob en drukte op de groene knop. De laarzen reageerden direct. Lin Li schrok zich een hoedje. ‘Bob! Nee, niet doen!’ riep ze nog en rende op hem af. Maar Bob was al in volle sprint. ‘Ik ben zo terug,’ zei hij en de laarzen piepten dat het tijd was om te springen. Lin Li kon Bob niet meer inhalen. Ze riep nog dat hij niet moest springen, maar Bob leek haar niet te horen en zette af zo hard hij kon.

‘Ik ga gewoon bij Bastiaan op zijn nek springen!’ hoorde Lin Li hem nog roepen en vervolgens verdween hij met grote snelheid uit beeld.

‘Maar dat kan toch helemaal niet’, zei Lin Li zacht, alsof Bob haar nog horen kon. ‘En je gaat nog de verkeerde kant op ook,’ zuchtte ze klagerig.

Lin Li keek nog een tijdje of ze Bob nog kon zien, maar ze zag alleen maar wolken en om haar ellende compleet te maken begon het ook nog te sneeuwen. Ze was verdrietig en kwaad tegelijkertijd en als Bob terug was zou ze hem eens flink in de sneeuw soppen, maar nu kon ze niets doen. Dus besloot ze maar gewoon door te gaan met haar plan en verslag uit te brengen aan professor Quibus. Na een half uurtje bereikte Lin Li het huis van de professor.





‘Gut o gut,’ prevelde de geleerde, terwijl hij Lin Li een grote mok dampende chocolademelk voorzette.

‘Gut o gut,’ zei hij nog eens en schoof de schaal koekjes naar haar toe, ‘dat is niet zo best.’

‘Nee, maar wat nu?’wilde Lin Li van de prof weten. ‘Wachten tot hij terugkomt dan maar?’

Maar professor Quibus leek haar niet te horen. ‘Die Bob toch...,’ zei hij zacht voor zich uit.

‘Professor!’ riep Lin Li, ‘hallo!’

‘Juist ja,’ zei de prof, terwijl hij uit zijn mijmeringen kwam, ‘wat was het ook alweer wat je zei?’

‘Of we op Bob gaan zitten wachten.’

‘Juist ja, tja, daar zeg je wat; laat me je laarzen eens zien?’

Lin Li begreep niet waar dat goed voor was, maar ze gehoorzaamde en ging haar laarzen halen. Ze had ze bij de deur uitgedaan en daar stonden ze nu te druipen van de smeltende sneeuw.

Professor Quibus zette ze op tafel. ‘Thuis zou dat nooit mogen,’ dacht Lin Li.

‘Zie je deze lampjes hier?’ vroeg de professor aan Lin Li, terwijl hij een rijtje lampjes aanwees op de achterkant van de laars. Lin Li waren die lampjes wel opgevallen, maar ze had er nooit veel aandacht aan besteed.

‘Dit is de brandstofmeter,’ legde Quibus uit.

‘Brandstof?’ zei Lin Li verbaasd. Daar had ze nog niet aan gedacht.

‘Ja, natuurlijk,’ zei de professor. ‘De laarzen gaan niet vanzelf, hoor. Dat zou pas eens een uitvinding zijn!’

‘Ja, dat zal wel.’

‘Kijk, als de laarzen volgetankt zijn, dan is deze indicator helemaal opgelicht,’ de professor wees met zijn wijsvinger op de bovenste rij lampjes, die niet brandden. ‘Dan zijn deze lampjes fel groen, begrijp je?’ Dat deed Lin Li.

‘Als de laarzen half vol zijn, dan branden die niet meer, maar nog wel de middelste blauwe lampjes.’ De prof liet zijn vinger zakken.

‘En als de laarzen bijna leeg zijn, dan branden alleen nog de rode lampjes beneden.’

Lin Li stelde vast dat dat momenteel het geval was.

‘En wat gebeurt er als de laarzen helemaal leeg zijn terwijl je in de lucht zit?’ vroeg ze.

‘Dan gaan de rode lampjes heel snel knipperen en laten de laarzen een alarmsignaal horen. Je ziet dat dan ook op je riem.’

‘Ja...?’ zei Lin Li zacht en ongerust.

‘Dan weet je dus dat je direct gaat landen,’ zei de geleerde. ‘De laarzen brengen je wel veilig op de grond, hoor,’ voegde hij daar geruststellend aan toe en legde zijn hand op Lin Li’s schouder.

Lin Li was stil.

‘Dus,’ hernam Quibus, ‘zoals je al begrijpt, zijn de laarzen van Bob misschien nog net vol genoeg voor een vlucht van een behoorlijke lengte, maar is er daarna niet genoeg brandstof meer over om terug te komen. Hij zal dus moeten bijvullen.’ Dat gezegd hebbend draaide de prof een haast onzichtbaar dopje boven de hak los. ‘Hier giet je de brandstof in,’ zei hij en stopte zijn vinger in het ontstane gat. Hij stond op en liep naar de keuken. Even later kwam hij weer terug met een fles gevuld met een lichte vloeistof. ‘Zeker benzine’ dacht Lin Li. Maar tot haar grote verbazing zette de professor de fles aan de mond en nam er een slok uit. Hij liet de vloeistof over zijn tong rollen en slikte toen door.

‘Precies goed,’ zei hij.

‘Wat is dat?’ vroeg Lin Li. ‘Zeker geen benzine?’

‘O nee; die smaakt niet zo lekker.’ De geleerde begon de vloeistof in de laars te gieten. Het maakte een sissend geluid.

‘Wat dan? Vast iets heel bijzonders.’

‘Priklimonade,’ zei professor Quibus opgewekt.

‘Wat?’ zei Lin Li. ‘De brandstof voor de laarzen is...’

‘Priklimonade!’ zei Quibus weer, terwijl hij de tweede laars vulde.

Lin Li kon het haast niet geloven en was met stomheid geslagen. Professor Quibus zag het niet en draaide de dopjes weer op de laarzen.

‘Zie je hoe de lampjes weer branden?’ zei hij, terwijl hij ze aan Lin Li liet zien. ‘Vol tot aan de rand en weer helemaal klaar voor actie.’

‘Ja, die van mij wel,’ zei Lin Li, ‘maar hoe zit het met die van Bob?’

‘Tja, daar kan ik op dit moment niet zoveel aan doen,’ antwoordde de prof. ‘Hij zal zijn laarzen ter plekke moeten bijvullen; dat kan ik moeilijk vanaf hier doen.’ Hij maakte er een gietgebaar bij en trok zijn hoofd even verontschuldigend tussen de schouders.

‘Maar hij weet helemaal niet dat er brandstof in zit.’ riep Lin Li. ‘Dat wist zelfs ik niet!’

‘Had ik dat niet verteld dan?’ vroeg de prof oprecht verbaasd.

‘Nee, anders had ik het wel geweten,’ antwoordde Lin Li.

‘Dat zal ik toch zeker niet zijn vergeten?’ zei de prof in zichzelf, op een toon alsof hij dat nauwelijks kon geloven.

‘Wees er maar zeker van,’ zei Lin Li. ‘Dus A: Bob weet niet dat de laarzen op brandstof lopen.’

‘Vliegen,’ verbeterde Quibus. ‘Lopen moet je gewoon zelf doen.’

‘Dus A,’ zei Lin Li traag en ze benadrukte de A, ‘Bob weet niet dat er brandstof in de laarzen moet. En B: als hij er al achter zou komen dat dat weleens het geval zou kunnen zijn, dan weet hij nog niet wat erin moet.’

‘Dat is inderdaad niet waarschijnlijk,’ gaf professor Quibus toe.

‘Kan er ook benzine in?’ wilde Lin Li weten, ‘of water?’

‘Dat kan wel,’ zei de prof - Lin Li veerde op – ‘maar dan werken ze niet.’

‘O, zeg dat dan gewoon,’ mopperde Lin Li.

‘Maar het kan er wel in,’ zei de geleerde, enigszins beledigd, ‘en dat vroeg je.’

‘Al goed,’ zei Lin Li, ‘maar waar het dus op neerkomt, is dat Bob niet meer thuiskomt met de laarzen, omdat hij eenvoudigweg niet weet dat er brandstof in moet en al helemaal niet dat dat dan priklimonade moet zijn.’

‘Dat is niet zo best,’ gaf Quibus toe.

‘Áls hij al foutloos kon spellen!’ voegde Lin Li nog toe.

‘Ik weet niet hoe ik dit thuis aan mama moet vertellen,’ zei ze. Ze deed haar armen over elkaar en keek er heel ongelukkig bij.

‘Dan zit er niks anders op dan dat wij hem gaan halen,’ zei de prof, ‘en met wij bedoel ik dan natuurlijk jij; dat spreekt voor zich.’

‘Hmpf,’ gromde het meisje, ‘we weten niet eens waar hij heen is.’

‘Heb je hem niet zien typen dan?’

‘Nee, natuurlijk niet. Hij liep achter me en ik heb niet, net zoals juf Van Broekrok tot Tuinbroek, ogen in mijn achterhoofd.’

‘Dat compliceert de zaak,’ zei de prof.

‘Ik heb hem alleen horen zeggen dat hij bij onze broer Bastiaan op zijn hoofd wilde landen,’ zei Lin Li. ‘En toen sprong hij en vloog die kant op.’ Ze wees schuin omhoog.

‘Hoe laat was dat precies?’ wilde de professor weten.

‘Precies weet ik het niet; ongeveer drie kwartier geleden, denk ik, want ik ben toen direct hierheen gekomen en vanaf de bosrand is dat een dik half uur lopen.’

‘En we zitten hier alweer een kwartiertje samen,’ zei de prof.

‘Is het mogelijk dat Bob de naam ‘Bastiaan’ in zijn gordelcomputertje heeft getypt?’ vroeg hij.

‘Geen idee,’ zei Lin Li. ‘Hij is er dom genoeg voor.’

‘Schrijf ik ‘Bastiaan’ zo,’ vroeg de prof, terwijl hij het op het bord schreef.

‘Correct,’ zei Lin Li, die nauwelijks opkeek.

‘En weet Bob ook hoe je dat schrijft?’ vroeg Quibus nog.

‘Daar ben ik niet zeker van, maar ik denk het wel. Zo dom is hij nou ook weer niet,’ zei Lin Li, nog steeds boos.

‘Ik weet genoeg,’ zei de prof. Ik moet nu eens onderzoeken welke plaatsnamen er als bestemming in aanmerking komen en vervolgens op grond van jouw aanwijzingen met betrekking tot tijd en richting berekenen welke bestemming de laarzen hebben gekozen, daarbij natuurlijk rekening houdend met de draaisnelheid van de aarde. Ha, een makkie! Plus dat ik moet schatten of er nog genoeg brandstof in de laarzen zat om de bestemming te halen of dat Bob onderweg ergens een noodlanding heeft gemaakt. Ja. Een fluitje van een cent.’

Lin Li kreeg weer wat hoop en boog zich voorover om een koekje te pakken. ‘Is er nog chocolademelk?’ vroeg ze en gaf professor Quibus haar lege mok aan.

‘Zoveel je maar wil!’ zei hij en liet de automaat nog eens draaien.





Hoofdstuk 7

Onbedoelde sabotage





In eerste instantie was Bob wel een beetje geschrokken toen hij ontdekte dat hij de verkeerde kant op ging. En ook nog eens met zeer hoge snelheid, en zonder zijn zus. Maar na een tijdje bedacht hij zich dat hij er op dat moment niet veel aan kon doen en dat hij maar beter kon genieten van het vliegen en het uitzicht. Dat deed hij dus maar. Toen hij ook nog eens bedacht dat hij gewoon weer terug kon vliegen, zodra hij geland was, maakte Bob zich helemaal geen zorgen meer. Lin Li besefte ook wel dat Bob een grote jongen was die prima voor zichzelf kon zorgen, wist Bob. Dus ook die zou zich geen zorgen om hem maken. Eigenlijk was Bob wel nieuwsgierig naar waar de laarzen hem mee naartoe zouden nemen. Het was niet de kruin van zijn broer, dat was duidelijk, maar waarheen dan wel? Spannend, vond Bob. Hoelang zou het vliegen zijn? Bob wist het niet en hij wilde het ook niet weten. Hij wilde namelijk het liefst compleet verrast worden. De gedachte aan verrassingen maakte hem altijd blij. Dus lag Bob lekker lui voorover in zijn comfortabele pak en zag hij wat er zich beneden allemaal afspeelde. Het was weer prachtig om te zien. De sneeuw van zijn eigen omgeving liet hij al snel achter zich. Daarna kwamen uitgestrekte bossen en velden, een azuurblauwe zee met honderden zeilbootjes en ook vloog Bob even langs een mooie kustlijn met palmbomen en spelende kinderen. Misschien is er toch meer dan sneeuw om in te spelen, dacht Bob en hij besloot snel eens naar zo’n mooi palmenstrand te gaan. Hij deed zijn ogen dicht en droomde er vast van.





Toen Bob wakker werd vloog hij boven een prachtig groen bos. Een oerwoud, besloot Bob. Zo noemde Lin Li dat tenminste steeds, hoewel Bob niet zou weten wat het verschil met een gewoon woud was. Dat moest hij zijn zus toch eens vragen, wanneer hij weer terug was. Misschien is een oerwoud wel een heel groot bos, dacht Bob, want er leek geen einde aan te komen. Of een bos waar het geen winter werd, want het viel hem op dat alle bladeren nog aan de bomen zaten. Net toen Bob zich bedacht dat hij nu wel weer eens wat anders wilde zien, hield het bos ineens op en vloog hij weer boven de zee. Beneden zag hij een heleboel eilanden. Daar zou ik best eens willen gaan kijken, dacht hij en droomde weer weg bij het idee. Op dat moment begonnen de laarzen zo hard te piepen dat Bob in de lucht een klein sprongetje maakte van schrik. Het leek wel een sirene. Het duurde maar een paar seconden en toen voelde Bob dat de laarzen hem rechtop zetten. We gaan landen, dacht Bob en hij voelde direct dat hij daalde.

Het lijkt een beetje sneller te gaan dan normaal, als ik me niet vergis, zei Bob in zichzelf. Helemaal gerust was hij er niet op, want de aarde kwam wel heel snel dichterbij.

Misschien land ik wel in het water, dacht Bob en hij keek naar beneden.

‘Hè, verdorie,’ gromde hij, ‘ik zit precies boven een eilandje. Zul je net zien!’

Het eilandje werd groter en groter.

Ach, het is natuurlijk weer het centrum van de plaats waar ik heen ga, bedacht hij zich, en dat zal meestal geen water zijn. Het zal vast wel goed komen.

De laarzen leken iets af te remmen. Bob slaakte een zucht van verlichting. Toch ging hij nog veel sneller naar beneden dan normaal. Hij besloot zich daar geen zorgen om te maken. De laarzen zouden het wel weten.

Eens kijken waar ik terecht ga komen, dacht hij en hij voelde weer de spanning van de verrassing die hem boven het hoofd hing. Nieuwsgierig keek hij naar beneden.

Hij was nu zo dichtbij dat hij kon zien wat er beneden op hem wachtte. Daar zag hij een groepje mensen staan, aan de rand van het water.

Toch weer niet echt het centrum van de stad, dacht Bob.

De mensen stonden naast een hokje met een loket, alsof ze op de bus stonden te wachten. Een persoon stond apart, op het verbrede uiteinde van een grote plank.

‘Het lijkt wel een wip,’ mompelde Bob, toen hij nog dichterbij was gekomen en hij zag dat het andere uiteinde van de plank omhoog stond.

Gek, dacht hij, het lijkt wel of ik daarop ga landen.

Voordat hij kon vaststellen of dat nu wel of niet het geval was, landde hij precies op het omhoogstaande uiteinde van de wip. Dat kwam goed uit, want die veerde wat mee en dat zorgde voor een minder harde landing. Bob voelde de plank snel naar beneden gaan en zag tegelijkertijd het andere eind met de man omhoog schieten. Toen Bob beneden tot stilstand was gekomen, was de wachtende man gelanceerd.

‘Dat zou tijd worden,’ hoorde Bob hem nog zeggen, terwijl de man chagrijnig op zijn horloge keek. Bob zag hem een mooie boog maken in de lucht en vervolgens een eind uit de kust achterwaarts in het water plonzen. Even later kwam hij weer boven. Wat een rare gewoonte, dacht Bob, om zo met kleren en al in het water te springen. Maar Bob had inmiddels geleerd dat mensen in andere landen andere gebruiken hebben en als dat zo was, dan was dat zo. De man sloeg met zijn aktetas op het water en leek een beetje uit zijn humeur te zijn.





‘U kunt afstappen,’ hoorde Bob iemand roepen. Hij keek op naar waar de stem vandaan kwam.

‘Ja hallo, u daar op het landingsdek,’ riep de stem weer en Bob zag dat het de loketbediende was. Hij hing half uit zijn hokje en zwaaide met een arm naar Bob. Zijn platte, witte pet was blijven hangen toen hij zijn hoofd naar buiten had gestoken en stond nu scheef achterop zijn hoofd.

‘Wilt u onderhand eens van het platform stappen,’ riep hij nu, een beetje ongeduldig. ‘U blokkeert het hele systeem en we hebben nog meer reizigers vandaag.’ Hij gebaarde daarbij naar de groep mensen naast het loket, die allemaal zwijgend naar Bob keken.

Het leek Bob verstandiger van zijn plek te komen. Hij stapte van de plank en liep op de lokettist af. Die man zal vast weten waar ik ben, dacht Bob.

‘U weet toch dat u niet moet blijven staan,’ mopperde de bediende. Hij was uit zijn hokje gekomen en had zijn pet recht gezet.

‘Eerlijkgezegd wist ik dat niet,’ zei Bob.

‘Maar dat weet iedereen,’ zei de man. ‘Als je blijft staan, dan kan er niemand meer landen en als er niemand kan landen, kan niemand worden gelanceerd en die kan dan ook niet landen - dat is logisch - zodat er ook weer niemand kan worden gelanceerd die weer niet kan landen en voordat je het weet vliegt of landt er helemaal niemand meer en staan er overal op de eilanden mensen te wachten op hun vlucht en komt niemand ergens en iedereen te laat,’ ratelde hij, terwijl hij nu eens met zijn linker-, dan weer met zijn rechterarm een zwaai van een halve cirkel maakte. Aan het eind van zijn toespraak zette hij beide handen in de zij en keek Bob vanonder zijn pet strak aan.

‘Hmmm!?’ zei hij vragend, alsof hij van Bob wilde horen dat hij gelijk had.

‘Ik wist het niet,’ zei Bob. ‘Ik ben niet van hier, ziet u?’

‘Niet van hier,’ herhaalde de man.

‘Nee, niet van hier,’ zei Bob.

‘U heeft toch instructies gehad,’ zei de bediende een beetje bozig, ‘voordat u vertrok van Krabeiland, mag ik aannemen?’ En hij wees zonder te kijken opzij. Bob zag een klein eilandje in de verte.

‘Daar ben ik nog niet geweest,’ zei Bob. ‘Ik kom van elders,’ voegde hij er gauw aan toe, want de man keek alsof hij hem niet geloofde.

‘Er is maar één manier waarop u op Snoekeiland kunt komen zoals u deed en dat is vanaf Krabeiland,’ zei hij op de toon van iemand die het wist.

‘Maar ik kom helemaal niet van Krabeiland,’ zei Bob. ‘Ik ben er zelfs nog nooit geweest.’

De bediende keek Bob aan, terwijl hij met de handen nog steeds in de zij op één been leunde. ‘U komt zeker uit de lucht vallen?’ Hij lachte er minzaam bij.

‘Nu u het zegt, ja!’ zei Bob. ‘Ik ben hiernaartoe komen vliegen, want dit was mijn bestemming, geloof ik, en ben toen hier geland.’

‘Ach natuurlijk, het regent wel vaker jongetjes in Wablivië, dat ik daar niet eerder aan heb gedacht.’ Hij keerde zich op zijn hakken om en liep met grote passen terug naar zijn hokje. ‘Grapjas!’ hoorde Bob hem nog zeggen. ‘Ik heb wel wat beters te doen dan me door deugnieten in skipakken voor gek te laten zetten,’ zei hij tegen de zwijgende wachtenden. Die leken Bob verwijtend aan te kijken, maar hun aandacht werd snel afgeleid door een van hen. ‘Kijk daar!’ riep hij, terwijl hij in de lucht wees.

Bob zag het ook. Er kwam iemand in een net pak aangevlogen en terwijl de menigte als één man ‘Ooooooooh!’ zei, plofte die met een klap en een krak precies op de plek waar Bob eerder terecht was gekomen.

Goed dat ik opzij ben gestapt, dacht Bob.

De bediende kwam nu hard uit zijn hokje rennen. Zijn pet viel ervan af. Hij hielp de man in het pak overeind en klopte het stof van zijn jasje. De reiziger stond er nog wat beduusd bij.

‘Wat is er gebeurd?’ stamelde deze.

‘U komt toch van Krabeiland?’ vroeg de bediende aarzelend, alsof hij bij nader inzien toch een andere mogelijkheid begon te overwegen.

‘Waarvandaan anders?’ zei de heer en hij voelde aan zijn achterwerk. ‘Ik ben precies op tijd vertrokken.’ De bediende knikte.

‘Ja, de sprongmeester is een man van de klok, zoals u weet,’ vervolgde het pak. ‘Er had hier iemand klaar moeten staan.’

‘Ik begrijp het ook niet,’ verontschuldigde de bediende zich.

‘Er stónd hier ook iemand klaar en wel ík!’ klonk een kwade stem, achter de wachtenden vandaan. Daar was de man met de aktetas zojuist uit het water komen kruipen. Hij stond nog na te druipen. Water liep uit zijn tas. De menigte week uiteen en liet hem erdoor. ‘Het is allemaal zijn schuld!’ hij wees naar Bob en riep vervolgens naar de wipbediende. ‘Ik eis mijn geld terug; ik neem in het vervolg de boot!’ Hij stampvoette erbij en bespatte een dikke mevrouw die gauw een stapje opzij deed en daarbij minstens drie mensen van hun plaats drukte.

De bediende aarzelde of hij nu het pak in de steek moest laten en de aktetas te hulp moest schieten of niet. Hij leek geen beslissing te kunnen nemen en in plaats daarvan klapte hij een groen vlaggetje naast het platform omlaag en zette hij een rood vlaggetje omhoog. De menigte liet een zucht van verontwaardiging horen.

Bob zag dat een man in een wit uniform vanachter de passagiers met uitgestrekte hand op hem af kwam lopen. Daar zul je het gedonder hebben, dacht Bob, maar de man nam Bobs hand en drukte er stevig in. ‘Goed gedaan, knul,’ zei hij hartelijk. ‘Daar had ik zelf aan moeten denken, al zou ik niet weten hoe je het hem hebt geflikt.’

Bob wist niet goed wat hij moest zeggen, maar dat gaf niet want de man had voldoende gespreksstof van zichzelf. ‘Mijn hele handel gaat eraan door de Wip Express,’ hoorde Bob hem zeggen. ‘Niemand neemt nog de boot sinds dat ding er is, begrijp je?’

Bob zei dat hij er eerlijkgezegd niks van begreep, omdat hij nog nooit zoiets had gezien. ‘Thuis wippen we alleen in de speeltuin en wordt er niet bij gevlogen,’ zei Bob. Hoewel dat natuurlijk best eens het proberen waard zou zijn, dacht hij er stilletjes achteraan. De man keek hem met opgetrokken wenkbrauwen aan.

‘Nog nooit zoiets gezien, hè?’

‘Nee, nog nooit.’

‘Je weet toch wel hoe dit ellendige systeem werkt?’

‘Geen idee,’ zei Bob.

‘O? Nou, in dat geval leg ik het je graag uit, want kapitein Bootsma is een man van techniek, moet je weten.’

Dat kon Bob zich voorstellen.

‘Het is simpel,’ zei de kapitein gewichtig. Hij schraapte zijn keel.

Bob keek de kapitein afwachtend aan.

‘Op elk eiland staat minstens één zo’n ellendige wip.’ De kapitein wees naar de constructie waar nog altijd hevig gebarend overleg werd gepleegd door de bediende en zijn ontevreden clientèle.

‘Elke wip staat zo afgesteld dat je er een sprong mee maakt naar een ander eiland en dat je dan precies op de opstaande wip op dat andere eiland terechtkomt.’ Bij het woord wip zakte de kapitein steeds licht door de knieën en veerde dan weer op. ‘Zo land je zelf zacht en wordt direct de volgende passagier gelanceerd naar het volgende eiland.’ Hij bewoog zijn hand met gestrekte arm schuin omhoog. ‘Best slim, geef ik toe; die wippen compenseren zelfs voor gewicht en wind, beweren ze.’

Bob begon het te begrijpen.

‘Maar hoe begint het allemaal?’ vroeg hij.

‘Bij de sprongmeesters, daar op Krabeiland.’ Dat eiland kende Bob inmiddels.

‘Zie je die grote rots?’

Bob knikte.

‘Dat is het centrale punt in de Wip Express,’ bromde de kapitein. ‘Afijn, onderaan die rots staan een stel flinke wippen. De grootste brengt je naar Bastian op het vasteland van Wablivië en dat is dan dat. Maar een kleinere brengt je naar hier en dan zo verder. Of naar een van de andere eilanden en dan weer verder, begrijp je?’

Het ontging de kapitein niet dat Bob weer wat moeilijk keek.

‘Omdat de afstand tussen daar en hier de grootste is tussen alle eilanden op deze lijn, gaat de eerste rit hierheen. Alle sprongen daarna zijn steeds iets kleiner, want anders zou het niet werken natuurlijk.’

‘Ah, juist,’ zei Bob, ‘ik geloof dat ik het snap.’ Voor zijn gevoel klonk dat namelijk wel logisch.

‘Ze willen nu ook een extra lijn openen die de andere kant op gaat, heb ik in de krant gelezen. Dan kan ik mijn boot wel als oud hout verkopen,’ gromde de kapitein.

‘Dat zou jammer zijn,’ zei Bob oprecht.

‘Ik dacht al dat je dat vond, want waarom zou je anders de zaak hebben gesaboteerd? Slimmerik!’

‘Ik weet niet...’

‘Nee, er gloort hoop,’ zei de kapitein tevreden, met de armen over elkaar en hij knikte in de richting van de man met de aktetas. ‘Ik hoor advocaat Van de Greijp net zeggen dat hij zijn geld terug eist – dat is al iets – en dat hij voortaan de boot neemt. Dat is weer werk voor Rederij Bootsma.’ Hij smakte met zijn lippen. ‘Jawel!’

Bob wou iets zeggen, maar kreeg de kans niet.

‘En dat dat hele akkefietje nou net met burgemeester Bom van Sproteiland moest gebeuren, dat is wat ik noem briljant, meneer.’ Hij gaf Bob zo’n klop op de schouders dat die er een meter van naar voren schoot. ‘Weg met dat verwijfde gespring met houten wippen en terug naar de goeie ouwe tijd van schepen en echte mannen! Nietwaar, vriend?’ Hij knikte verwachtingsvol naar Bob.

‘Nou jong, jij wil natuurlijk je warme pak uit, dus maak maar gauw dat je wegkomt. Zo meteen moet je van dat stelletje je helm nog af en dan herkent iedereen je direct.’

Daar had Bob nog niet aan gedacht. De kapitein haalde iets uit zijn borstzak en gaf het aan Bob.

‘Hier,’ zei de kapitein, ‘da’s voor de moeite, beste kerel. Het ga je goed.’ Bob schoot weer een meter vooruit en weg was de kapitein.

Bob was het wel met de kapitein eens dat hij maar beter ergens anders kon gaan kijken. Hij gaf gauw Negenmeren in op zijn computertje en drukte op de groene knop. Er gebeurde niks. Bob drukte nog eens. Geen effect.

Hij keek op en zag dat de aktetas verhit met het pak stond te praten. De wipbediende stond er als een scheidsrechter bij en riep om de haverklap ‘heren, heren’ en ‘laten we vooral kalm blijven’. Bob had het idee dat hij zich maar beter uit de voeten kon maken, omdat hij straks anders nog overal de schuld van zou krijgen. Dat ging thuis immers ook altijd zo wanneer Bastiaan en Lin Li weer eens ruzie hadden. Uiteindelijk was het dan vaak Bobs schuld, hoewel die part noch deel aan de discussie had gehad. Gek toch hoe dat werkt, dacht Bob, terwijl hij rustig langs de kade liep en het gekrakeel langzaam hoorde verstommen.





Achter een dikke palmboom deed Bob snel zijn pak uit en schoot hij in zijn gewone kleren. De zon scheen en het was warm. Iedereen die hij zag liep met korte mouwen. Het lijkt wel of het overal zomer is, behalve bij ons, dacht Bob. Hij ging op een bankje langs het water zitten. Volgens mij is het hier trouwens ook veel vaker zomer, want alle mensen zijn mooi donkerbruin, besloot hij. Hij haalde zijn Antipodische koeken uit zijn rugzak, opende met een sis zijn laatste flesje kratercola en inspecteerde zijn laarzen. Op de achterkant knipperde een rood lampje.

Dat moet iets betekenen, dacht Bob, maar ik zou niet weten wat.

Hij keek of hij nog iets anders raars aan de laarzen kon ontdekken, maar veel verder dan het rode lampje kwam hij niet. Hij deed zijn laarzen weer aan, probeerde nog eens naar Negenmeren te komen, maar er gebeurde weer niks.

Da’s niet best, dacht Bob. Hoe kom ik nu terug?

Hij dacht lang na, at al zijn koeken op en frommelde het papieren zakje tot een propje, dat hij met een boog in de prullenmand aan de andere kant van het bankje liet landen. Even later volgde het lege colaflesje.

Ik denk dat ik maar eens het beste kan beginnen met naar het vasteland te gaan, besloot Bob en hij vroeg zich af waarom hij eigenlijk niet in de hoofdstad Bastian was geland.

Typisch weer iets voor Bastiaan om net zo te heten als een stad, vond hij.

Hij verwisselde zijn laarzen voor zijn gewone schoenen en liep terug naar de wip. Daar was de rust weergekeerd. De dikke dame verdween juist de lucht in toen Bob aankwam. Hij keek haar na. Boven het eiland in de verte zag hij haar als een stevig stipje neerdalen.

Geen centje pijn, dacht Bob. Dat moet ik toch ook durven. Of zou ik niet beter de boot nemen?

Iets verderop was Rederij Bootsma echter gesloten en de kapitein was in geen velden of wegen te bekennen. De wip dan maar.





‘Waarmee kan ik u van dienst zijn?’ vroeg de wipbediende vriendelijk. Hij herkende Bob niet zonder zijn pak en zijn helm; dat was duidelijk.

‘Ehm, een enkele reis naar het vasteland,’ zei Bob.

‘Een enkeltje Bastian,’ zei de bediende en gaf Bob een kaartje. Bob betaalde met het briefje dat hij van de kapitein had gekregen en kreeg er een stapel blinkende munten voor terug.

‘Vier keer overstappen, vertrek over drie minuten,’ zei de lokettist, terwijl hij Bob naar de wip verwees. ‘Sluit u maar vast aan, meneer. Een prettige reis.’

Bob ging in de rij staan, die inmiddels een stuk korter was dan daarstraks. Als het systeem werkte, dan ging het snel, zag Bob. Overal tussen de eilanden zag hij kleine stipjes door de lucht vliegen en regelmatig landde er iemand zonder problemen op de wip voor hem en liep dan meestal snel het dorp in of sloot achter aan de rij aan. Overstappers waren dat. Zodra het groene vlaggetje omhoog ging, stapte de volgende op de wip en even later was hij vertrokken. Bob aarzelde even toen hij aan de beurt was. De liftbediende kuchte opvallend. Bob besloot met hem maar geen problemen meer te krijgen en stapte snel op de wip. Daar kwam een lange man aanzeilen, met zijn voeten precies in de richting van het omhoogstaande andere eind van de wip. Voordat Bob goed en wel kon zien of de landing goed verliep, voelde hij dat hij heel snel omhoog ging en vaste grond onder de voeten verloor. Een seconde later snelde hij door de lucht en over het water tussen de eilanden. Bob voelde dat hij een grote boog maakte en draaide uit gewoonte op zijn buik. Een ander eiland kwam snel dichterbij. Bob vloog recht op de volgende wip af en zag daar al een passagier klaarstaan.

‘Voeten vooruit!’ riep iemand vanaf de grond. Bob zag dat het de bediende van de wip was en begreep dat die hem afraadde op zijn buik te landen.

‘Voeten vooruit!’ hoorde hij weer. De wachtende passagiers keken op. Bob draaide zich snel om, maar iets te hard en maakte daardoor een salto in de lucht.

‘Woohooooooo,’ riep hij, terwijl hij achterover draaide met zijn hoofd naar beneden. Op zijn kop zag hij de passagiers nog steeds kijken en de bediende met zijn armen zwaaien. Bob draaide ongewild door en kwam toen precies op tijd met zijn voeten op de wip en maakte zo alsnog een perfecte en comfortabele landing. De passagiers klapten en riepen ‘bravo!’ Bob stapte van de wip en maakte een buiging.

‘Geen stunts tijdens de spits!’ gromde de bediende.

Bob vroeg zich af of alle wipbediendes zulke aangebrande types waren, maar hij zei niets en sloot achteraan in de rij. Al snel was hij weer aan de beurt en vloog hij routineus, alsof hij zo vaak de Wip Express nam, naar het volgende eiland. Bij de voorlaatste vlucht naar Krabeilandvloog hij bijna tegen een traag vliegende lichtroze pelikaan op, maar afgezien daarvan liep het gesmeerd. Op Krabeiland stond, zoals de kapitein al had verteld, inderdaad de grootste wip van allemaal. Hij meldde zich bij de sprongmeesters voor de vlucht naar het vasteland. Een van de sprongmeesters keek vanaf de hoge klip door zijn verrekijker naar het vasteland en zwaaide naar zijn collega naast de wip. Die zette de vlag op groen en zei tegen Bob dat hij kon opstappen. Dat deed Bob dan maar. Hij zag de sprongmeester van de hoge klip springen. Zo snel was Bob nog niet eerder gelanceerd. Hij kreeg er tranen in zijn ogen van. Met de laarzen ging het natuurlijk nog sneller, maar dat was toch anders, vond Bob. Bobs ongewenste vriend de pelikaan vloog een eindje met hem mee. Bob meende dat hij hem spottend en minachtend aankeek, alsof hij wou zeggen ‘dus jij denkt dat je kunt vliegen?’ Bob besteedde er geen aandacht aan. In de verte zag hij het vasteland. Tussen het groen lag een klein stadje met kleurige huisjes tegen de berg op gebouwd. Aan de kade, vlakbij het haventje dat vol lag met versierde bootjes, landde Bob niet op een wip maar op een groot en zacht blauw kussen. Al met al had de reis niet langer dan een minuut of tien geduurd. Geen wonder dat kapitein Bootsma niet meer hoeft uit te varen, dacht Bob, maar hij vindt vast wel iets anders om te doen. Bob strekte zich eens goed uit en keek om zich heen.





Hoofdstuk 8

IJs





Een jongetje liep voorbij met een grote ijsco. Daar heb ik eigenlijk ook best zin in, dacht Bob. Hij keek om zich heen of hij een ijsverkoper zag. Hij stond iets verderop langs de boulevard. Bob was er als een haas bij.

‘Wat mag het zijn?’ vroeg de ijsverkoper.

‘Iets fruitigs,’ zei Bob, ‘met slagroom.’

‘Perzik en banaan is een mooie combinatie, vind ik altijd,’ zei de man. Hij wachtte Bobs antwoord niet af, maar begon alvast te scheppen.

‘Vergeet u de slagroom niet?’ zei Bob nog.

‘Meneer, ik versta mijn vak,’ zei de ijscoman kalm en hij spoot er zoveel slagroom op dat Bob het ijs niet meer kon zien. Vervolgens gaf hij het aan een tevreden kijkende Bob. Die moest het ijsje met twee handen vasthouden en hij kon er niet aan likken, zonder dat zijn neus vol slagroom kwam te zitten. Dat vond de ijscoman erg grappig, maar Bob kon het niets schelen. Hij nam een grote hap van het ijs en trok meteen daarna een vies gezicht.

‘Is het niet lekker?’ vroeg de ijscoman, terwijl hij grinnikte.

‘Dat wel,’ zei Bob, maar ik had perzik of banaan verwacht. U heeft mij chocola gegeven.’

‘En mokka!’ zei de ijscoman.

‘Zover ben ik nog niet,’ antwoordde Bob.

‘Hou je niet van chocola dan?’ vroeg de verkoper.

‘Tuurlijk wel,’ zei Bob, ‘maar als je perzik verwacht en je proeft ineens chocola, is het net of het niet smaakt.’

De verkoper fronste de wenkbrauwen en deed zijn armen over elkaar.

‘Maar alleen de eerste hap ; daarna is het heerlijk,’ zei Bob gauw, die hem niet wilde beledigen.

‘Dus meneer had echt fruit verwacht?’ vroeg de ijscoman aarzelend.

‘Ja, echt,’ zei Bob, die het maar een rare vraag vond, maar inmiddels wel blij was met zijn chocolade- en mokka-ijsco.

‘Je bent zeker niet van hier?’ vroeg de ijsverkoper, terwijl hij losjes achterover leunde.

‘Dat klopt,’ zei Bob, tussen twee happen door. ‘Ik ben blij dat iemand het eens ziet.’

‘Ik zag het al aan je blonde koppie.’ zei de man. ‘Die zie je hier niet veel.’ Hij schepte weer wat ijs in een hoorntje. ‘Kom je vaker hier?’

‘Mwah, niet echt,’ Bob veegde de slagroom van zijn neus. ‘Dit is de eerste keer. Ik ben net aangekomen.’

‘Dan kom je zeker voor het grote visfestijn?’ De ijscoman schepte er nog eens een bolletje bij. ‘Dat vinden toeristen altijd leuk.’

‘Welk festijn?’

‘Het visfestijn,’ zei de man. Hij hield de grootste ijsco die Bob ooit gezien had omhoog en had zichtbaar moeite die in evenwicht te houden. ‘Dat is vanavond. Wist je dat dan niet?’

‘Nee,’ zei Bob en hij zag hoe de ijsverkoper verlekkerd van zijn eigen waar proefde.

‘Je moet als handelsman weten wat je verkoopt,’ zei die verontschuldigend in antwoord op Bobs blik.

‘Helemaal met u eens,’ vond Bob, ‘maar als ik het als klant mag zeggen, dan zeg ik dat ik nog nooit zulk lekker ijs heb gegeten.’

‘Meneer heeft er kijk op,’ zei de verkoper, met een grote glimlach. ‘Wij zijn al generaties lang ijsfabrikanten en dat proef je.’

Bob likte ter bevestiging aan zijn ijsco. De verkoper knikte goedkeurend en stak Bob zijn hand toe. ‘Sjoerd Sake Siebert Sjoerdszoon Sjoerdsma is mijn naam,’ zei hij.

Bob probeerde dat te herhalen, maar kwam niet verder dan iets met een S.

‘Met vijf S’en,’ zei de ijscoman. ‘Daarom noemt iedereen mij S5. Dus doe jij dat ook maar.’

‘Dat lukt wel,’ zei Bob. ‘Aangenaam. Ik heet trouwens Bob.’

‘Bob, je zou het beroemde recept van mijn grootvader kunnen waarderen, maar dat heb ik al jaren niet kunnen maken.’

‘Dat is jammer,’ zei Bob oprecht, want het leek hem toch zonde als lekker ijs niet meer te krijgen is. ‘Bent u het recept kwijt?’

‘Kwijt? Nee, dat niet,’ zei S5. ‘Ik zou het zo kunnen maken,’ hij knipte met zijn vingers.

‘Waarom doet u dat dan niet?’ wilde Bob weten.

‘Ach, de vangst is er al jaren te slecht voor,’ verzuchtte S5. ‘Ze kunnen niet meer vissen tegenwoordig, dat is het.’ S5 schudde het hoofd. ‘Mijn grootvader, dat was nog eens een visser,’ zei hij, terwijl hij opveerde. ‘Die verwerkte zijn eigen vangst, hup, zo in het ijs!’

‘Getver!’ zei Bob.

‘Hoezo?’ vroeg S5 verbaasd. ‘Verser kan niet! En lekkerder dus ook niet.’

‘Visijs?’ vroeg Bob. Hij trok er een heel vies gezicht bij. ‘Ik kan me iets lekkerders voorstellen’

‘Hallo!’ zei S5 en hij lachte, ‘daar hebben we weer zo’n rare toerist, die niet weet waar wij op vissen hier.’

‘Op vis toch zeker,’ zei Bob, ‘en ik ben geen toerist, maar een ontdekkingsreiziger.’

‘O, neemt u mij kwalijk,’ zei S5 en hij maakte een kleine buiging, ‘meneer de ontdekkingsreiziger.’

‘Ja,’ zei Bob en hij schoof het einde van het hoorntje in één stuk naar binnen.

‘Dan zal ik meneer de ontdekkingsreiziger maar eens uitleggen dat die plas hier achter ons geen zee maar een meer is en dat er dus ook geen vis in zwemt,’ zei S5. Bob wilde zeggen dat er in meren ook vis zit, maar hij had zijn mond zo vol, dat hij dat niet kon.

‘Nu ben ik nog nooit aan zee geweest, maar ik heb gehoord dat dat daar anders is.’

Bob knikte. S5 likte aan zijn ijsco.

‘Dat wil ik best geloven, maar hier in het Grote Meer zit dus geen vis,’ zei hij.

‘Aaaaah,’ zuchtte Bob, ‘dat was lekker!’

‘Dat zal wel,’ zei S5.

‘Maar waar heb je het nou eigenlijk over ?’ wilde Bob graag weten. ‘Als jullie niet op vis vissen, waar vissen jullie dan wel op? En waarom heet dat dan vissen?’

‘Dat was ik je dus net aan het uitleggen. Wij vissen op fruit, natuurlijk.’

‘Fruit?’

‘Ja, je dacht toch niet dat opa zoute vis in zijn ijs stopte? Getsie!’

‘Jullie vissen op fruit?’ vroeg Bob nog maar eens voor de zekerheid.

‘Ja, en vanavond is het grote fruitvisfestival. Dat doen we altijd met midzomernacht, zie je.’

‘En dat fruit zwemt zeker in het water hier,’ lachte Bob. ‘O, kijk daar, een school bananen, hahaha.’

S5 keek niet om. ‘Ik weet best dat bananen nooit zo dicht onder de kust zwemmen,’ zei hij. ‘Mij houd je niet voor de gek.’

‘Ach natuurlijk,’ zei Bob, ‘bananen zwemmen verder op het water.’

S5 klopte nog wat slagroom.

‘En zwaardvissen hangen zeker hoog in de bomen, net onder de tonijn,’ zei Bob spottend.

S5 kon er niet om lachen. ‘Het is altijd hetzelfde liedje met die buitenlanders,’ hoorde Bob hem nog net hoorbaar mompelen. ‘Als het niet precies zo is als bij hen thuis, dan begrijpen ze het niet.’

Bob voelde zich een beetje schuldig. Hij had de vriendelijke ijsverkoper niet willen beledigen.

‘Ik maakte maar een grapje,’ zei Bob. S5 keek hem schuin aan.

‘Echt!’ zei Bob, ‘ik zweer het.’ Hij vroeg zich af wat dat eigenlijk was: zweren. Hij hoorde het Bastiaan altijd zeggen als hij iets beweerde waarvan hij zelf wist dat hij het loog en dus leek het Bob nu wel toepasselijk. S5 vond dat in elk geval ook en keek weer wat minder aangebrand.

‘Dan is het goed,’ zei hij. S5 droogde zijn ijslepels af, ademde erop en poetste ze totdat ze blonken. Bob dacht dat ze daar nooit schoner van konden worden.

‘Maar wat ik wel eens wil weten:’ zei Bob, ‘wat moet er in dat bijzondere recept van je opa?’

‘De hele cocktail,’ zei S5, ‘maar dan ook alles, hè!’ Hij legde zijn droogdoek neer en richtte zich weer tot Bob. ‘Van de bosbes tot de reuzepompoen!’

‘Maar wat is dan het probleem?’

‘We komen nooit verder dan de pruimen, als we geluk hebben,’ zuchtte S5. ‘Zelfs een appeltje, al is het maar een kleintje, wordt zelden nog opgevist. Bosbessenijs is het enige fruitijs dat ik nog kan maken. Verder niks.’

‘Maar als appels in het water drijven, dan haal je ze er toch gewoon uit,’ zei Bob.

‘O, doe je dat dan gewoon?’ zei S5.

‘Lijkt mij wel,’ antwoordde Bob, hoewel hij er niet meer zo zeker van was, nu hij S5 zo kritisch zag kijken.

‘Hoe was je dan van plan om dat ‘gewoon’ even te doen?’ wilde S5 weten.

‘Nou gewoon,’ zei Bob, ‘met een schepnet; dat lijkt me het makkelijkst.’

S5 moest daar erg hard om lachen.

‘Voor een appeltje heb je niet eens zo’n groot net nodig,’ probeerde Bob nog en gaf de maat aan met zijn handen, maar S5 lachte er alleen maar harder door. Hij giechelde nog na toen zich een nieuwe klant meldde. Bob liep ondertussen een stukje van de kraam af, richting het water. In de verte kwam een man langs de kade aangelopen met een schepnet over zijn schouder.

Zie je wel, dacht Bob. Hij stond met de handen in de zakken op de kade en nam de omgeving in zich op. Hij zag mensen van eiland naar eiland springen en in de verte zag hij de grote klip, waar de sprongmeester en zijn knechts vanaf sprongen om de Wip Express in gang te zetten voor elke nieuwe ronde. Curieus systeem toch, dacht Bob.

Achter hem hielp S5 ondertussen een volgende klant. Bob hoorde ze allebei in schateren uitbarsten, zijn blik gleed over het water en zijn gedachten dwaalden af. Vanuit zijn ooghoeken zag hij een visje opspringen.

Visje, dacht Bob en hij mijmerde weer verder. Maar wacht eens, wat was dat? Bob zag alleen nog maar een rimpeling in het water op de plek waar het visje net was verdwenen. Een stuk verderop sprong er nog een. Bob was weer net te laat om te zien wat het was. In elk geval zat het meer vol vis, dat was duidelijk. Daarom moest S5 zo lachen. Hij had Bob voor de gek gehouden met zijn fruitvissen. Wat flauw, hij had het niet eens heel even geloofd.

‘Ik heb het niet eens ook maar een halve seconde geloohoofd!’ riep Bob over zijn schouder naar S5. Die was vrolijk in gesprek met zijn klanten. Bob bleef nog maar even aan het water staan. Vlak voor hem klotste het zachtjes tegen de kade. Het was zo helder dat hij de bodem van het meer kon zien. Kleine visjes zwommen er rond. Honderden. Kleine, ronde visjes. Kleine, ronde, rode visjes. Bob keek eens goed.

‘Ja jongeman,’ zei de man met het schepnet, die intussen naast hem stond. ‘Hier zitten er altijd een hoop, dat zie je wel.’ Hij haalde zijn net door het water en viste een massa van de rode visjes op. Met één beweging kieperde de visser ze in een emmer water, waar ze fanatiek begonnen te springen. Het leken wel besjes, viel Bob op.

‘Je moet er snel een deksel op doen, anders springen ze er nog uit,’ zei de man beslist en hij voegde de daad bij het woord.

‘Maar het leken wel besjes,’ zei Bob.

‘Verse bosbessen, beste vriend,’ zei de man. ‘Hoor ze maar eens piepen!’

Er klonk agressief gepiep uit de emmer en af en toe ketste er een besje tegen het deksel.

‘Het zijn rauwe donders,’ lachte de man.

‘Wat gaat u er mee doen?’ vroeg Bob. ‘Gaat u ze opeten?’

‘Moeder de vrouw mag er wel een paar handen van hebben voor haar bosbessengelei, maar de rest gebruik ik als aas voor vanavond.’ Hij keek over het meer. ‘Misschien wil er wel een braam of een framboosje bijten.’ Hij keek weer naar Bob. ‘Daarna een enkele aardbei, als het meezit.’

‘Of een pruim,’ opperde Bob aarzelend.

‘Ah ja, pruimen,’ zei de man zacht, ‘maar dan moet ik toch eerst een druif zien te vangen, jongen. En dat zal nog niet meevallen.’

Dat geloofde Bob graag.

‘Ik ga er maar eens vandoor,’ zei de visser. ‘Aangenaam kennis gemaakt te hebben. Goede vangst vanavond!’ Hij zette zijn pet recht en liep fluitend verder.

Bob wist niet wat hij nu nog moest geloven. Hij had de visser met eigen ogen een lading bosbessen zien opvissen; dat stond vast. Bob keek nog eens in het water. Er zwommen er ook nog genoeg rond. Hij draaide zich weer om naar de kraam. Daar stond S5 het koperwerk te poetsen.

‘Ik zag dat je met Berend stond te praten,’ zei hij en wees hem na met een knik van zijn hoofd.

‘Aardige man,’ zei Bob.

‘Berend? Mwah, best. Een goede visser in elk geval. Zijn grootvader en die van mij gingen elke vijf jaar met elkaar de strijd aan om de grootste reuzepompoen te vangen.’ S5 vertelde het alsof hij er zelf bij was geweest. ‘Dat waren nog eens tijden,’ besloot hij.

‘Ik geloof het graag,’ zei Bob, ‘maar zag je dat Berend een schepnet gebruikte?’

‘Nee, maar dat zal best,’ zei S5.

‘Dus toch!’ zei Bob.

‘Ja, je kunt de bosbessen ook proberen met je handen te vangen,’ S5 hield de zijn handen omhoog, ‘maar dat is verdraaid lastig en die krengen kunnen ook gemeen bijten.’

‘O ja?’

‘Nou en of, maar ze hebben niet zulke scherpe tanden als appels.’

Bobs ogen hadden inmiddels het formaat van appels.

‘Die bijten zo je net stuk,’ vervolgde S5. ‘En dan heb ik het nog niet eens gehad over de granaatappels!’

‘Nu begrijp ik het,’ zei Bob.

‘Ja jongen,’ zei S5 terwijl hij zijn pet opzette, ‘het is ergens anders niet altijd zoals thuis.’

Dat wist Bob al wel, maar soms vergat hij het even.

‘Maar dat maakt het juist leuk, moet je maar denken. Zo kun je nog eens wat leren.’

Leren? Dat klonk teveel als school en als Bob ergens niet aan moest denken, dan was het wel school! Zeker niet in de vakantie, hoewel hij juffrouw Monique altijd stiekem wel een beetje miste.

‘Maar wat ik je vragen wou:’ zei S5, ‘kun je vissen?’

Bob moest toegeven dat hij dat nog nooit had gedaan.

‘Maar misschien kan ik het wel, want dat je iets nog nooit gedaan hebt, wil nog niet zeggen dat je het ook niet kunt.’

‘Dat zou heel goed kunnen,’ gaf S5 toe. ‘En trouwens iedereen kan wel een beetje fruitvissen, hoewel niemand zo goed als mijn opa.’

‘Of die van Berend’, zei Bob.

‘Ja, of die van Berend,’ zei S5 onwillig.

‘Waarom kunnen mensen nu niet meer zo goed vissen als vroeger?’ vroeg Bob.

‘Omdat je veel beter chocola kunt maken, want daar is meer vraag naar,’ zei S5, maar hij zag al dat Bob het niet helemaal snapte en legde het nog eens uit.

‘Tegenwoordig eten de mensen liever geen fruit meer, maar chocola en koek. Dus waarom zou je nog op fruit vissen?’

‘Voor de vitamines,’ zei Bob, want dat had hij op school geleerd.

‘Pillen!’ zei S5, vol afschuw. ‘Veel handiger ook.’

‘Da’s toch niet lekker?!’

‘Dat kan wel wezen, maar zo is het dus wel gekomen dat we langzamerhand zijn vergeten hoe we moeten vissen. De laatste mensen die het echt nog goed konden, zijn er niet meer. Want vissen als hobby is leuk, maar echt vissen is een vak en dat moet je leren, net zoals alle andere vakken.’

‘Dat zal wel, maar laten we het niet steeds over leren en school hebben.’

‘Haha, meneer heeft vakantie?’

‘Precies! Maar vertel eens: vist er dan niemand nog op fruit tegenwoordig?’

‘Bijna niemand, behalve één keer in de vijf jaar. Met midzomernacht gaan veel mensen dan met een bootje het meer op om te vissen. Wie de beste vangst heeft, is de nieuwe president van het land. Mijn opa is het vier keer geweest.’ S5 glimlachte trots.

‘Zo!’

‘Het is een uniek festijn en als je het eens wil meemaken, mag je wel met mij mee het meer op.’

Dat zag Bob wel zitten.

‘Daar in de haven ligt mijn boot,’ zei S5. Vanavond om 7 minuten over 7 geeft de president het startschot en dan vaart de vloot uit voor het vijfjaarlijkse fruit-vis-festijn. Dus kom op tijd en misschien vang je nog wel wat. Met een hengel, niet met een net, haha,’ lachte S5.

Bob zou weleens laten zien hoe je fruit moest vangen. Hij nam afscheid van S5 met de belofte dat hij op tijd bij de boot zou zijn.

‘Je herkent hem vanzelf,’ zei S5 en liep weg.

Ik moet nog wel even een pet kopen, dacht Bob, want ik lijk wel de enige hier die er geen op heeft. Even dacht hij nog om zijn Antipodische muts op te zetten, maar dat zou niet op zijn plek zijn hier. Veel te warm. En hij zou bovendien zo weinig zien.

‘Ik zal het stadje eens verkennen en gelijk een pet op de kop tikken,’ zei hij tegen zichzelf en liep met de handen in de zakken het stadje in.





Hoofdstuk 9

Beginnersgeluk





Met een gloednieuwe pet scheef op zijn hoofd wandelde Bob even voor zevenen nonchalant de haven in. Hij had bijna de hele dag rondgehangen in het pittoreske stadje, maar was stiekem wel ruim van tevoren al in de haven wezen kijken om de boel te verkennen. De boot van S5 had een reuze-ijsco als boegbeeld en Bob had dan ook geen enkele moeite gehad om die te vinden, zoals S5 al had voorspeld. Zodra S5 Bob zag, wenkte hij hem aan boord. Stoer sprong Bob van de loopplank in de boot. Die deinde er een beetje van. S5 schudde hem de hand. Twee meisjes van Bobs leeftijd keken achter zijn rug nieuwsgierig naar de gast.

‘Is dit de jongen van het schepnet, papa?’ zei het ene meisje. Het andere giechelde achter haar hand.

‘Eh ja, meisjes, dit is Bob,’ zei S5, die een glimlach niet kon onderdrukken. De meisjes giechelden nu in koor.

‘Bob vriend, dit zijn mijn lieve dochtertjes: de tweeling Wiesje en Miesje.’ Bob tikte aan zijn pet, zoals hij kapitein Bootsma had zien doen.

‘En dit is mijn vrouw, Vyara Varengroen,’ zei hij, terwijl Bob de hand schudde van een mooie dame die vriendelijk naar hem lachte. Ze had een kleurige jurk aan en een eigenwijs kijkend jochie op de arm.

‘V2?’ probeerde Bob.

‘Waag het eens, knappe jongen,’ zei ze, maar op een lieve manier. Bob bloosde ervan. Dat hadden de twee meisjes nog nooit gezien.

‘Pap, wat is dat? Het lijkt wel of hij kersen heeft in plaats van wangen.’

‘Dat is blozen,’ zei Bob en hij deed het nog erger, zonder het te willen. ‘Kunnen jullie dat niet?’

De meisjes schudden het hoofd. Bob vond dat het dan ook niet zo erg was.

‘De jongens zijn al druk in de weer met de hengels,’ zei Vyara. Ze ging Bob en S5 voor naar de achtersteven. Daar keken vijf jongens Bob nieuwsgierig aan.

‘Abele, Ebele, Ibele, Obele en Ubele, dit is Bob, onze tiende visser, ,’ zei S5.

Dat zijn alle klinkers van het alfabet, dacht Bob en hij was best trots op zichzelf dat hij dat wist. Het is maar goed dat S5 niet zes zonen heeft, dacht hij er achteraan.

‘O, ik vergeet bijna mijn jongste zoon aan je voor te stellen,’ herstelde S5 zich en aaide het jochie op Vyara’s arm over zijn bol. ‘Dit is Sake junior.’

Juist, dacht Bob.

‘Die vist nog niet mee; dat begrijp je. Nu oom Dirk nog en we zijn compleet’.

Bob schudde de jongens de hand en vergat direct weer welke naam er bij welk gezicht hoorde. Maar dat gaf niet. Hij was hier om te vissen en hij zou weleens laten zien hoe dat moest.

‘Hoe moet dat vissen eigenlijk?’ vroeg hij aan S5.

‘Het is heel eenvoudig,’ zei S5. ‘Hier staat je bakje met besjes. Je doet er eentje aan de haak en dan werp je uit.’

‘En dan?’

‘Dan wacht je tot je de dobber ziet verdwijnen en haal je op.’

‘En dan?’

‘Dan zit er een braam of een framboos aan. Die haal je van de haak en doet hem in een van die bakken daar.’

Bob vroeg zich al af waar de bakken voor waren die op het dek stonden. Op elke bak stond een andere vrucht afgebeeld. S5 zag dat Bob ernaar keek.

‘Die andere bakken heb je niet nodig,’ zei S5. ‘Alleen deze twee.’

‘En waarom niet, S5?’ vroeg een grote, stevige man die de boot op stapte. ‘Je moet het ze wel goed uitleggen. Dat deed opa bij ons toch ook, ook al vingen we nooit meer dan een kiwi.’

‘Mijn broer Dirk legt het je wel uit dan, Bob.’ zei S5. ‘Nietwaar, Dirk?’

‘Best, broertje,’ zei de nieuwkomer en hij gaf Bob een hand. ‘Ik ben Dirk,’ zei hij. Bob zag zijn hand helemaal verdwijnen in die van oom Dirk.

‘Bob,’ zei Bob.

‘Bob, dat kan ik wel onthouden. Kijk Bob, het zit zo. Als je met bessen vist, kun je alleen maar bramen of frambozen vangen. Daar zijn die twee bakken voor.’

‘Hoe vang je dan ook weer een aardbei?’ vroeg Bob, die zich dat niet helemaal meer herinnerde van het gesprek met Berend.

‘Ik zal het je uitleggen. Met een bosbes vang je dus een braam of een framboos.’

Dat was Bob inmiddels duidelijk.

‘Met een braam vang je een aardbei en met een framboos een kers’.

Dat is simpel, dacht Bob en hij knikte.

‘Maar dan ben je er nog niet, jongen,’ vervolgde oom Dirk, die op zijn hurken was gaan zitten. ‘Met een aardbei kun je een kiwi vangen en met een kers een perzik of een pruim. En als je geluk hebt een abrikoos; die lijken heel lief en laten zich graag aaien, maar pas op, want de krengen kunnen ook gemeen bijten.’ Voor abrikozen zou Bob oppassen.

‘En wat kan ik nog meer vangen?’

‘Als je abrikozen in de bak hebt, dan heb je al een heel goede avond gehad.’

‘Maar stel nou dat….’

‘Meneer is ambitieus, merk ik. Kijk, in theorie, maar dan wel in theorie, hè, kun je nog grotere buit binnenhalen. Maar dat zal niet snel lukken.’

Dat begreep Bob ondertussen. Beste vissers waren het hier niet, dat was duidelijk.

‘In theorie wil ik het toch graag weten.’

‘Vooruit dan. Pruimen worden gegeten door bananen. Perziken zijn het aas voor appels en peren, behalve kleine appels, die houden meer van druiven, volgens opa.’ Oom Dirk scheen het allemaal te weten, zonder het ooit zelf gezien te hebben.

‘Dirk, bespaar je de moeite! Hij vangt zelf nooit wat, Bob, moet je weten,’ riep S5 vanuit de kajuit.

‘S5, ik vertel enkel wat opa ons vertelde. ‘Druiven worden ook gegeten door mandarijnen. Maar druiven zijn heel moeilijk te vangen, want die vang je alleen met de zeldzame kruisbes. Dus die zul je eerst moeten vangen met een bosbesje. Sinaasappels houden van mandarijnen, dat is logisch nietwaar.’ Bob knikte, hoewel hij niet zou weten wat er logisch aan was.

‘Kleine appels, daar houden citroenen van en grapefruits zijn dol op citroenen, als ze niet te groen zijn. Goed, de perzik had ik al genoemd, dat is prima aas voor mango’s. Dan moet je op gaan passen, want kokosnoten jagen graag op mango’s en ze zijn watervlug, dus voordat je een mango binnen hebt, is de kans groot dat er al een kokosnoot aan hangt. Kokosnoten zijn etterbakken. Ze jagen in groepen en slaan grote deuken in je boot, gewoon voor de lol.’

‘Dus jongens, niet op mango’s vissen graag,’ riep S5 lachend, want hij wist dat het vooral bramen en frambozen zouden worden, met misschien een enkele aardbei.

Oom Dirk was nog niet klaar.

‘Kokosnoten worden verder door geen enkele vrucht gegeten,’ zei hij met een horizontale hakbeweging van zijn hand. ‘Daar heb je dus alleen maar last van, tenzij je ze zelf wilt eten natuurlijk. Mango’s worden echter ook door meloenen gegeten, die kleine stevige. Die weer door pompoenen, en pompoenen zijn weer het lievelingskostje van watermeloenen, weet je wel, die grote.’ Dirk deed met zijn handen voor hoe groot, door deze bij elke nieuwe vrucht steeds verder uit elkaar te houden. Hij was op dreef.

‘Maar hoe groot de watermeloen ook is, de reuzepompoen eet hem met één hap op. Maar dat moeten we maar niet proberen vanavond.’

Bob zei niets.

‘Snap je het een beetje?’

‘Een beetje,’ zei Bob, ‘maar wat vang je nou met kiwi’s?’

Ebele was naast Bob komen staan en sloeg een arm om hem heen.

‘Wij snappen het ook niet,’ zei hij, ‘maar we vissen gewoon met wat we hebben en dan zien we wel wat er aan de haak zit.’

‘Ja, dat kan natuurlijk ook,’ zei oom Dirk. ‘Wie weet wat je dan vangt. Wat ik je net vertelde, is nog maar de helft van het verhaal; er zwemt nog veel meer fruit in deze wateren. Tropisch fruit waar mannekes als jij nog nooit van gehoord hebben in het hoge noorden.’

‘Jongens, het gaat beginnen!’ riep S5 en meteen daarna klonk er een harde knal uit het kanon op de kade. Daarop startten S5 en alle andere kapiteins in de bootjes om hen heen de motor en weldra pruttelden de scheepjes in alle richtingen het meer op. Bij S5 aan boord heerste een gezellige spanning en iedereen had zijn hengels al in de aanslag.

‘Pas als ik het zeg,’ zei oom Dirk tegen zijn neefjes, die nauwelijks konden wachten om hun snoeren zo ver mogelijk uit te werpen.

S5 voer een flink eind het meer op en legde zijn bootje tussen twee kleine eilandjes, vlak bij een rotspartij stil.

‘Hengels los!’ riep hij naar achteren en een voor een wierpen de kinderen van S5 hun snoeren uit. Bob keek even bij oom Dirk hoe het moest. Hengel over je schouder en dan met een snelle beweging de hengel naar voren. Hij prikte een chagrijnig kijkend bosbesje aan zijn angel en deed precies wat oom Dirk deed. Het besje vloog niet zo ver de eerste keer, maar dat gaf niet, want Bob had direct beet. In een oogwenk verdween zijn dobber onder water.

‘Inhalen nu!’ riep Dirk en hij deed op zijn eigen hengel voor hoe dat moest. ‘Maar niet te snel draaien; altijd precies zo hard dat je lijn net strak staat – ja, goed zo - en af en toe even de hengel met een ruk omhoog – precies, knul!’ Bob volgde oom Dirks aanwijzingen zo goed mogelijk op en haalde weldra een vette braam binnen. De eerste vangst van de dag.

‘Beginnersgeluk,’ wisten Wiesje en Miesje, maar toen Bob nog geen minuut later zijn tweede braam ophaalde, haalden ze meteen hun besjes in en wierpen die weer uit op Bobs plekje. De meisjes haalden al snel braam na braam omhoog. De jongens bleven eigenwijs op de achtersteven staan en vingen niks. Ze deden alsof hun dat niets kon schelen, maar steeds als de zusjes het uitgilden van plezier bij weer een vangst, kon je hen horen mopperen.





Het was Bob opgevallen dat oom Dirk en S5 hun besjes wel heel ver konden werpen. Dat zou hij ook wel willen.

Als ik nou eens een braam aan de haak laat zitten, dan gooi ik misschien ook wel zo ver, dacht hij, want een braam is zwaarder dan een bosbes.

Zo gezegd zo gedaan, maar het werkte maar half. Bobs dobber kwam halverwege tussen die van de twee zusjes en oom Dirk terecht. Veel gebeurde er in eerste instantie niet, maar na een paar minuten zag Bob zijn dobber een beetje op en neer gaan. Hij maakte golfjes in het water. Dat duurde zo een tijdje. Hij gaf oom Dirk een por en wees op zijn dobber. ‘Ik heb er een braam aan zitten.’

‘Dan is het een aardbei,’ zei Dirk. ‘Aardbeien zijn van nature nogal wantrouwend en verkennen altijd eerst hun prooi, voordat ze toehappen.’

Oom Dirk had zijn woorden nog niet uitgesproken of de aardbei in kwestie had besloten de boel te vertrouwen en een flinke hap te nemen. Even later lag hij bij Bob in de bak. Op de achtersteven werd flink gemopperd. Wiesje en Miesje keken het nog even aan.

Bob probeerde het eens met een tweede braam en na een paar minuten had hij weer beet. De meisjes keken elkaar aan en knikten eenstemmig. Ze duwden Bob opzij en wierpen allebei een braam uit. Bob vond het allang best, want hij wilde nu toch met een aardbei gaan vissen.

Aardbeien zeilen natuurlijk helemaal een eind weg, dacht Bob en haalde eens flink uit. Met een plons lag hij naast Dirk en S5. Die keken verbaasd op.

‘Daar vang je niks,’ zeiden de zusjes stellig. ‘Kijk maar naar papa en oom Dirk.’ Giechelend haalden ze allebei een aardbei op.

Ik zal ze weleens wat laten zien, dacht Bob eigenwijs. Oom Dirk en S5 vissen immers nog op bramen en frambozen en die zitten daar duidelijk niet. Maar ik vis met aardbeien.

Hij wachtte vijf minuten.

‘Zie je wel,’ zei Miesje.

Bob wachtte nog eens vijf minuten en zette zijn geduldigste gezicht op.

‘Ik zei het toch,’ zei Wiesje plagerig.

Bob deed alsof hij niets hoorde en wachtte nog eens vijf minuten.

‘Je kunt net zo goed naar huis gaan,’ meenden de meisjes, die de aardbeienbak inmiddels flink gevuld hadden.

‘Misschien is mijn aardbei ontsnapt,’ zei Bob en begon hem in te halen om te zien of dat het geval was. Nu lag Bobs dobber best ver weg, dus duurde het nogal lang op het rustige tempo dat oom Dirk hem had voorgeschreven. Bob zag niet in waarom dat niet vlugger zou mogen en begon wat sneller aan het molentje te draaien. Zijn aardbei bleek niet te zijn ontsnapt. Hij zag hem door de snelheid boven water komen en eroverheen glijden als een waterskiër. Dat was wel een grappig gezicht, vond Bob en hij draaide zo hard hij kon. Plots zag hij beweging in het water, niet ver van de aardbei. Daar sprong een banaan uit het water. Er volgden er snel meer. Ze sprongen precies zoals de dolfijnen die Bob laatst had gezien, met hun neus omhoog en als ze dan helemaal uit het water waren, leken ze even te blijven zweven en doken ze daarna met hun neus omlaag weer het water in. De bananen kwamen in razend tempo achter Bobs aardbei aan. Bob draaide zo hard hij kon en bleef de bananen net voor. Ze sprongen nog uit het water bij de boot toen Bob de aardbei ophaalde. Het leek wel of hij ze een beetje hoorde grommen.

‘Waarom haalde je eigenlijk op?’ vroeg Dirk. ‘Je had een banaan kunnen vangen en dat zou heel bijzonder zijn. Dat is al lang niemand meer gelukt.’

‘Maar bananen eten toch helemaal geen aardbeien?!’ zei Bob.

‘Wie zegt dat?’ vroeg oom Dirk.

‘U!’ riep Bob. ‘Bananen eten pruimen; dat zei u zelf.’

‘O..., ik bedoel, ze lusten het liefst pruimen, maar een sappig aardbeitje zullen ze zeker niet versmaden. Dat spreekt toch voor zich.’

Miesje en Wiesje riepen dat oom Dirk een jokkebrok was.

‘Als ze erg hongerig zijn,’ voegde die er snel aan toe.

Wiesje en Miesje vonden dat oom vol smoesjes zat.

‘Bob, laat mijn eigenwijze nichtjes maar eens zien wie er hier gelijk heeft,’ bromde oom Dirk.

Bob keek eens of hij de bananen nog zag. Ze bleken schuin achter de boot mee te zwemmen, net onder het wateroppervlak. Af en toe stak er een zijn neus nieuwsgierig uit het water, als een periscoop van een duikboot. Bob wilde zijn aardbei voor de banenen uitwerpen, maar op dat moment zwommen ze net onder de boot door. Bob rende naar de andere kant en zag dat de bananen al weer ver voorbij waren. Op het moment dat ze bijna uit zicht verdwenen, keerden ze om en kwamen ze op hoge snelheid terug. Ze begonnen ook weer uit het water te springen, steeds hoger en hoger en toen ze vlak bij de boot waren sprongen ze zo hoog dat ze over de rand heen doken. Bob kon nog net opzij springen, anders had hij er eentje in zijn gezicht gekregen. Hij zag dat de jongens plat op het dek waren gedoken en aan het gegil te horen, waren ook de zusjes door de bananen verrast. Bob zag dat sommige bananen met een grote boog gewoon over de boot heen sprongen. Andere waren op het dek geland en verdwenen met een paar sprongen over de rand. Maar een paar bananen waren precies in de bak met aardbeien terechtgekomen en hapten snel om zich heen.

‘Oom Dirk, kijk dan!’ zei Bob, maar oom Dirk had het te druk met rondspringen. Hij had zijn handen om een banaan geklemd die hem precies in zijn neus had gebeten en naarmate oom harder trok steeds harder begon te grommen.

De zusjes, alweer over de schrik heen, vonden altijd al dat oom Dirk een neus had als een aardbei.

‘En het is maar goed dat Bob niet meer bloost, want anders had hij nu een paar bananen aan zijn wangen gehad.’

S5 had ondertussen de banaan bij zijn broer van zijn neus weten te trekken en hield hem met gestrekte armen van zich af. Het vruchtje spartelde heftig en klapperde met zijn kaken. Met een grote zwaai gooide S5 hem overboord. En met een grote vloek, want net toen hij hem losliet wist het snelle banaantje S5 nog in zijn vinger te bijten. Hij plonsde gemeen lachend ver van de boot in het water. Bob keek om naar de bananen die in de bak met aardbeien waren gedoken. Hij zag ze nog net over de reling in het water springen. Ze hadden in de gauwigheid de halve vangst van de zusjes opgepeuzeld. Hun broers moesten daar hard om lachen.

‘We hebben altijd nog meer dan jullie allemaal bij elkaar,’ zei Wiesje en Miesje stak haar tong naar hen uit.

‘Ze komen terug!’ riep Dirk, terwijl hij een zakdoek op zijn neus hield. Bob zag het. De bananen hadden zich weer verzameld en maakten zich op voor de volgende aanval. De jongens doken alvast achter de reling en de meisjes deden snel het deksel op de aardbeienemmer. Daar begonnen de bananen al uit het water te springen en al gauw kwamen ze weer over de reling gezeild. Oom Dirk sprong als een balletdanser op en neer om ze te ontwijken. Bob moest er wel om lachen, totdat hij zag dat er eentje recht op hem af kwam. Opzij springen kon hij niet meer. In paniek probeerde Bob het banaantje van zich af te slaan, maar in plaats daarvan greep hij hem vast. Het banaantje spartelde en gromde; dat had hij niet verwacht. Bob ook niet, maar hij was nog niet van de schrik bekomen of een tweede banaan kwam pijlsnel op hem af gevlogen. Bob greep hem vlug met zijn andere hand. En zodoende stond hij ineens zonder het te willen met twee spartelende bananen in zijn handen en vroeg hij zich af wat hij ermee moest aanvangen. Hij hoopte ook dat er niet nog een op hem zou af komen, want dan had hij een probleem. En jongleren met die gele jongens, dat zou niet makkelijk zijn, dacht Bob in lichte paniek.

‘Overboord met die krengen,’ riep oom Dirk, die nog nahijgde van het rondspringen. Bob vond dat ergens zonde, maar wat anders? Hij keek naar de bananen in zijn handen. Die keken hem gemeen aan. Eentje hapte naar hem en de ander gromde. Bob durfde ze niet goed los te laten of weg te gooien, want ze zouden hem weleens kunnen bijten, zoals bij S5. Ik kan ze maar het best zo ver mogelijk uit elkaar houden, dacht Bob en strekte zijn linkerarm zo ver mogelijk naar links en zijn rechter zo ver mogelijk naar rechts. Hij moest stevig knijpen om de twee etters in bedwang te houden.

Ziezo, dacht Bob tevreden.

‘Wat nu, hè, slimmerik?’ zei Wiesje en ze ging voor hem staan, met haar handen op de rug, alsof ze wou zeggen: verwacht van mij geen hulp.

‘Wou je zo de hele avond blijven staan?’ zei Miesje en ging naast haar zusje staan. ‘Dan zul je wel spierpijn krijgen in je armen.’

‘Niet wanneer ik maar vaak genoeg rekoefeningen doe,’ zei Bob. ‘Kijk, zo!’ en hij strekte zijn linkerarm naar Wiesje, zodat de banaan ineens vlak voor haar gezicht was. Het vruchtje hapte direct naar het meisje, dat van schrik een sprong achteruit deed. Miesje keek naar Bob, vervolgens naar de andere banaan en toen weer naar Bob. Ze liet een hoog onzeker giecheltje horen en deed een stapje terug.

‘Komaan jongen,’ klonk de stem van oom Dirk, nog steeds een beetje nasaal vanwege de zakdoek voor zijn neus, ‘overboord ermee.’

‘Maar dan bijten ze,’ zei Bob.

‘Wat wou je dan?’ zei Dirk, die vanaf de achtersteven aarzelend dichterbij kwam. Hij vond dat hij Bob moest helpen, maar hoopte stiekem dat er zich, voordat hij Bob bereikt had, een oplossing had aangediend.

Bob werd onderhand wel een beetje moe in zijn handen van al dat gespartel.

‘Is het nu afgelopen?’ riep hij tegen de bananen. Die keken hem verbaasd aan en hielden even op met spartelen. Maar daarna gingen ze des te harder door en leek het of ze nog wilder gromden. Bob was het nu echt beu en met een grote zwaai van zijn linkerarm en een grote zwaai van zijn rechter sloeg hij de vervelende banaantjes met de koppen tegen elkaar. Er klonk een dof ‘plok!’ De banaantjes verslapten. Bob had ze bewusteloos geslagen. Ze lieten zich nu eenvoudig in de bananenbak stoppen die in jaren niet was gebruikt.

Iedereen stond er met verbazing naar te kijken en zelfs Vyara kwam met Sake junior uit de kajuit gelopen om dat eens te zien.

‘Zo vang je dus bananen,’ mompelde S5. ‘Dat had opa er niet bij verteld.’

‘Dat durf ik zo ook wel,’ zei Ebele stoer.

‘Je kunt het zo laten zien met je grote mond, zei oom Dirk, want daar komen ze weer.’

Nu gingen ze er eens goed voor staan. Miesje en Wiesje vingen er ieder eentje, maar dat gaf niet, want Wiesje sloeg tegen die van Miesje, of andersom, en dat werkte ook. Oom Dirk danste niet langer, maar met zijn grote handen zwaaide hij in het rond en ving er zelfs twee tegelijk in één hand. Ook Ebele en de andere jongens hadden beet en zo kwam het dat de bananenbak al snel helemaal vol zat, zonder dat er ook maar een pruim was gevangen. De overgebleven bananen maakten zich zo snel ze konden uit de voeten. Die hadden geen zin om in een bak te belanden en te eindigen als vruchtenijs.

‘Jongens, opa zou trots op ons zijn geweest!’ riep S5 terwijl hij tevreden in de bakken keek. ‘Morgen in ieder geval bramen-, aardbeien en bananenijs.’

‘Hoera!’ riepen de kinderen luid, maar oom Dirk nog het meest.

‘S5 liefste,’ Vyara was weer uit de kajuit gekomen met Sake junior op de arm, ‘weet je wat ik nog het liefst zou willen hebben?’

‘Een nieuwe jurk voor het presidentsbal volgende week?’

‘Nee, weet je nog wat je voor me had op ons eerste afspraakje?’

‘Geen idee,’ loog S5, ‘of ja toch, ik geloof een parelkettinkje?

‘Nee, je weet het wel. Je hebt mijn hart veroverd met Mangoijs,’ zei ze zwoel en ze keek S5 warm aan met haar grote bruine ogen. S5 grijnsde schaapachtig. Vyara gaf hem een kus.

‘Jongens,’ riep hij toen resoluut, ‘hengels uit!’

‘Maar pa’, zei een van de jongens, ‘we hebben alleen maar bramen gevangen en volgens oom Dirk moeten we eerst een framboos hebben.’

Dirk knikte heftig.

‘Dan weet je wat je te doen staat, Ubele,’ zei S5 terwijl hij hem zijn hengel aangaf. Bob had zijn besje al aan de angel hangen en wierp uit.





Hoofdstuk 10

Op jacht naar de mango





Bramen, bramen en nog eens bramen. Niemand ving ook maar iets anders dan bramen en al snel zat de bramenbak helemaal vol. Totdat oom Dirk zijn besje eens tussen een stel uitstekende rotsen liet zwemmen. Per ongeluk, volgens Wiesje en Miesje, die beweerden dat oom Dirk zijn worp liet mislukken. Met opzet, hield oom Dirk vol en dat die rotsen wel erg dicht bij de boot lagen en die enorme uithaal die hij van een vloek deed vergezellen – en niet van een grom zoals oom Dirk gewoonlijk deed – wel erg overdreven was om een paar meter te overbruggen, dat had er volgens oom Dirk niets mee te maken.

‘Dat besje kan nou eenmaal het beste van heel hoog in het water vallen, als je er frambozen mee wil vangen,’ zei hij. Hoe het ook zij, hij ving een framboos. Toen de tweeling er direct ging liggen, haalden de meisjes ook een framboos op. ‘En met een gewone worp, oom Dirk.’

Her en der om de boot heen, bleken zwermen kersen te zwemmen, zodat ook die weldra met bosjes tegelijk werden opgevist. De vissers openden de jacht op de abrikoos. Daarmee nu wilde het niet vlotten. Niemand wist waarom. Misschien waren de kersen wel niet rijp of zuur of van de verkeerde soort. Of oom Dirk had het verkeerd onthouden en beten abrikozen helemaal niet in kersen, opperde Wiesje. S5 inspecteerde intussen de bakken en maakte al plannen voor heel veel vruchtenijs.

Bob stond op de achtersteven. Hij wierp zijn kers uit verveling steeds zo ver mogelijk uit en haalde hem dan weer in. Hij hoopte dat abrikozen, net zoals bananen, op jacht zouden gaan naar een snel voortzwemmend vruchtje. Maar helaas, dat werkte deze keer niet.

Zo is vissen maar saai, vond Bob, na alle opwinding. Hij haalde zijn kers binnen en at hem op. Hij kreeg een idee.

Tijd voor een experiment, dacht hij. Lin Li vond het dan altijd tijd om het veld te ruimen, zoals ze dat noemde. Bob wist echter dat ze gewoon jaloers was, want zelf bedacht ze nooit eens iets origineels. Lin Li hield vol dat Bobs experimenten zonder uitzondering op regelrechte rampen uitliepen, maar dat was schromelijk overdreven, vond Bob. Uiteindelijk kon hij er niks aan doen dat vloerbedekking van zulk brandbaar materiaalwordt gemaakt. Of dat je brood eerst moet roosteren voordat je er jam op smeert, in plaats van andersom. Je mocht toch verwachten dat broodroosters van vandaag de dag daar tegen zouden kunnen. Tijd voor een experiment dus, dacht Bob en hij nam een braam en een framboos en hing die samen aan zijn angel.

Elkaar zullen ze niet opeten, dacht Bob, maar misschien houden abrikozen juist hier van. De vruchtjes werden met een zwaai in het water gegooid. Het duurde niet lang of Bob zag zijn dobber met een ruk onder water verdwijnen. ‘Ha!’ riep hij luid.

Oom Dirk kwam direct kijken. ‘Wat heb je, jongen?’

‘Geen idee,’ zei Bob, ‘maar het spartelt flink tegen.’

Bob kon de lijn maar met moeite in bedwang houden, zoals die van links naar rechts en van voor naar achteren schoot. Zelfs toen hij zijn vangst bijna bij de boot had, lukte het hem nog maar net om zijn molentje rond te draaien.

‘Geef hem een zwieper!’ opperde oom Dirk. Bob sloeg zijn hengel met een ruk omhoog en een klein, rond, fel rood vruchtje kwam uit het water gevlogen en landde op het dek. Bob pakte het snel vast.

‘Deze heeft een heel grappig kroontje op,’ zei Bob. ‘Wat is het, oom Dirk?’

‘Weg ermee!’ riep die en sprong in paniek achteruit. ‘Dat is een granaatappel!’

‘Wat kan daarmee nou gebeuren?’ zei Bob, die probeerde het appeltje van de haak te halen. Oom Dirk is gewoon bang voor het onbekende, dacht hij.

Het vruchtje keek Bob aan en kneep zijn oogjes gemeen samen. Bob hoorde het een paar keer een klikkend geluid maken. Vervolgens begon het zacht te trillen en te sissen.

‘Overboord met die ellendeling. Snel!’ riep Dirk van achter de meloenemmer.

Bob begon in te zien dat dat misschien nog niet zo’n slecht idee was, maar kreeg het vruchtje zo gauw niet van de haak. Het sissen werd scherper en luider. Bob had het granaatappeltje eindelijk los, maar door de trillingen glipte het uit zijn handen. Het stuiterde over het dek. Bob ging erachteraan om het te vangen. Net toen hij zich bukte om het op te rapen zei het ‘poef’ en ontplofte het in Bobs gezicht. Bob viel ervan achterover tussen de bakken. Oom Dirk hielp hem overeind.

‘Alles goed, knul?’ vroeg hij aan de beduusde Bob.

‘Ik geloof het wel, meneer,’ zei Bob, ‘maar ik zit helemaal onder!’ Bob veegde de troep uit zijn ogen en van zijn gezicht. Het smaakte wel lekker, vond hij, terwijl hij zijn lippen aflikte. Wiesje en Miesje waren er nu ook bij komen staan en somden op waar er op Bob nog meer granaatappel te vinden was. Bob haalde het zo goed en zo kwaad als het ging uit zijn haar en van zijn kleren en deed alsof er niks aan de hand was. De anderen gingen weer naar hun hengels. Bob hing maar weer een kers aan de haak, want dat was wel zo veilig, en wierp die ver uit.

Even rust, dacht hij. Hij zette zijn hengel vast in de klem op de reling en liep met zijn handen in zijn zakken de boot rond. Wiesje en Miesje waren heel serieus bezig met vissen en lieten zich niet afleiden, maar de jongens waren het allang beu en probeerden bramen en frambozen in elkaars mond te gooien. Oom Dirk oefende op zijn worpen en Bob zag S5 in de kajuit gezellig met zijn vrouw praten. Na een tijdje kwam Bob weer bij zijn hengel terug. Hij zocht zijn dobber, maar waar hij ook keek, hij kon hem niet vinden.

Gek, dacht Bob, laat ik mijn kersje maar eens binnenhalen dan. Hij nam zijn hengel en draaide aan het molentje. Dat ging niet zo makkelijk als hij had gedacht.

‘Ik heb beet!’ fluisterde hij. Hij ging er nu eens goed voor staan en begon steviger te draaien. Dat ging beter. Steeds sneller draaide Bob en al gauw zag hij een vers abrikoosje boven het water uit komen.

‘Jongens, ik heb er een!’ riep Bob en iedereen kwam aangesneld, met uitzondering van de meisjes en S5, die nog steeds in de kajuit zat. Bob hield de lijn strak en het abrikoosje was daardoor half boven water. En toen was het verdwenen. Een groengele vorm was van links komen aansnellen en had het in één hap meegenomen. Het was gebeurd voordat Bob er erg in had gehad. Bob zag zijn lijn met dobber en al de andere kant op onder water schieten. Draaien lukte niet meer.

‘Vasthouden, jongen,’ zei Dirk. Wat anders? dacht Bob. De lijn bewoog snel van links naar rechts. Na een poosje kon Bob hem met veel moeite wat inhalen.

‘Ik denk dat we een mango hebben,’ zei Dirk trots, alsof hij hem zelf had gevangen.

‘Pa!’ riep Obele zo hard hij kon, ‘mango!’

S5 kwam de kajuit uit gesneld. Bob zette nog eens extra kracht en haalde de lijn langzaam in. Af en toe kwam de vangst boven water. ‘Zie je wel,’ zei oom Dirk dan steeds.

Plots kwam er iets verticaal uit het water geschoten, een meter of wat naast de mango. Met een plons landde het weer en bleef op het water drijven. Een eindje verder gebeurde hetzelfde en een ogenblik later overal rondom de mango.

‘Kokosnoten!’ riep S5 met trillende stem.

Bob voelde dat hij maar beter kon opschieten en draaide zo hard hij kon aan zijn molentje. De kokosnoten lagen even stil en groepeerden zich vervolgens op het water. Het leek of ze even in een kring overleg voerden. Bob draaide hard verder. De kokosnoten waren eruit, tikten de koppen tegen elkaar en kwamen in beweging, eerst langzaam, maar al gauw heel snel. De mango lag een behoorlijk stuk voor, maar dat werd rap minder. Bob draaide als een bezetene aan zijn molentje. Vlak voordat de kokosnoten de mango hadden ingehaald, zwaaide Bob hem hijgend uit het water op het dek.

‘Hoera!’ riepen de jongens. Wiesje en Miesje lieten een langgerekt ‘oh’ van teleurstelling horen. De kokosnoten botsten één voor één hard tegen de boot.

‘Dat zal ze leren,’ zei oom Dirk, maar hij had het mis. Ze hadden daar niet echt hun bekomst van. Integendeel. Net zoals de bananen eerder hadden gedaan, hergroepeerden ze zich een eindje van de boot en kwamen vervolgens met hoge snelheid en snode plannen dichterbij. Ze scheerden over het water en botsten opzettelijk met holle klappen op de boot. Ze joelden er gemeen bij.

Vier, vijf keer waren ze al op de boot gebotst en ze leken niet van plan het op te geven.

‘Mijn verf!’ S5 rende van links naar rechts over het dek. ‘Doe iets!’ riep hij, zonder zelf te weten wat.

‘Wat zou opa hebben gedaan?’ vroeg hij aan Dirk, maar die haalde zijn schouders op.

‘De mango!’ S5 hield met een schok halt. ‘De mango moet overboord!’

S5 raapte hem van het dek en haalde hem van de haak. Vyara was uit de kajuit gekomen. S5 keek haar aan en aarzelde even toen hij haar strakke blik zag. De holle klanken van botsende kokosnoten klonken onophoudelijk.

‘Het moet!’ riep hij toen en gooide de mango precies tussen de kokosnoten. Die leken daar niet van onder de indruk. De mango zwom kalmpjes weg, terwijl de kokosnoten de volgende aanval inzetten. De boot schudde ervan. S5 rende de kajuit in en zette de motor op volle toeren. De boot schoot ervandoor, maar ook dat hielp niet. De kokosnoten waren veel te snel en ze schepten er juist plezier in om nu van voren tegen de snel varende boot op te botsen, zodat de klap nog harder aankwam. S5 zette de motor maar weer af. Niemand wist wat er moest gebeuren.

Bob wierp snel zijn lijn uit aan de andere kant van de boot. De rest van het gezelschap had het vissen even opgegeven. De kokosnoten waren net weer met veel plezier op de boot gebotst en zwommen een eindje van de boot af om een aanloop te nemen voor de volgende aanval, toen Bob een klein rond vruchtje met een kroontje uit het water zwiepte. Hij haalde het snel van de haak en rende naar de kant van de boot waar de kokosnoten hun volgende aanval al hadden ingezet. Het vruchtje in Bobs hand begon te sissen.

‘Niet weer, Bob!’ riep oom Dirk. ‘Dat kan er ook nog wel bij.’ Hij dook achter de meloenemmer.

Bob besteedde geen aandacht aan oom Dirk en telde hardop: ‘Een, twee drie, vier, vijf!’ Bij ‘vier’ haalde hij zijn hand met daarin het granaatappeltje naar achteren en bij ‘vijf’ wierp hij het zo hard hij kon tussen de aanstormende kokosnoten. Het appeltje plonsde in het water en meteen daarna hoorden de vissers een luid ‘poef!’ van onder het water komen. Tegelijkertijd zagen ze een flinke fontein oprijzen uit het water met een heleboel kokosnoten erin. Het leek allemaal heel lang te duren, maar in werkelijkheid duurde het maar een seconde of twee, voordat de kokosnoten met een smak en een plons terug in het water vielen. Ze gingen even kopje onder en kwamen toen een voor een boven drijven. De andere kokosnoten hadden er nu helemaal geen zin meer in en gingen er snel vandoor. Miesje en Wiesje haalden de uitgeschakelde exemplaren bij bosjes met het schepnet uit het water en deden ze in de kokosnotenbak.





‘Dat liep maar net goed af,’ zei oom Dirk tegen zijn broer.

‘Ja, dat is zo,’ verzuchtte S5. ‘En we zijn ook nog onze enige mango kwijt.’

‘Ik vang er wel weer eentje,’ zei Bob optimistisch. S5 keek hem met een blik van ongeloof aan.

‘Het is daarstraks toch ook gelukt?!’ gaf Bob als antwoord.

Bob liep naar de achtersteven, deed een grote kers aan de haak en wierp geroutineerd uit. Toen zei hij dat S5 heel rustig moest gaan varen, zoals daarstraks.

‘Ik heb namelijk het idee dat abrikozen niet zomaar bijten in elke kers,’ riep hij naar S5, ‘maar dat ze de voorkeur geven aan een kers die op zijn gemakje rondzwemt.’

S5 keek naar Dirk. Die haalde zijn schouders weer eens op.

‘Want abrikozen zijn wantrouwend, net als aardbeien,’ voegde Bob toe, alsof dat S5 zou overtuigen.

‘Het is het proberen waard, zou ik zeggen,’ vond oom Dirk.

S5 startte de motor. Bob zette zijn hengel weer klem en liep met de handen in de zakken de boot rond. Toen Wiesje hem vroeg waar dat goed voor was, legde Bob haar zijn theorie over wantrouwende abrikozen uit.

‘En zo lijkt het net of ik niet aan het vissen ben, maar ongeïnteresseerd wat rondloop,’ besloot hij. De meisjes lachten hem heel hard uit. Dat kon Bob niks schelen. Rustig maakte hij zijn rondje af. Toen hij bij zijn hengel terugkwam, was zijn dobber verdwenen. Bob begon te fluiten, nam zijn hengel uit de standaard en haalde zijn lijn in. Oom Dirk was op het gefluit af gekomen en zag dat Bob een abrikoosje boven haalde.

‘Het werkt,’ zei hij. ‘Wie had dat gedacht?’

‘Ik,’ zei Bob vol vertrouwen.

Oom Dirk wierp nu ook een kers uit, legde toen zijn hengel neer en liep een rondje over het dek. Bob verstopte zich achter de reling. Hij zag een ongeduldige oom Dirk met grote passen over het dek marcheren, maar toen hij terugkwam dreef zijn dobber nog steeds rustig op het water. Dirk bromde. Volgens Bob was hij veel te ongeduldig en te snel de boot rondgerend. Hij raadde oom Dirk aan nog eens een rondje te maken, maar nu op zijn gemak. Dat kostte oom Dirk heel veel moeite en als de jongens hem niet even aan de praat hadden gehouden op de voorplecht, was het misschien niet gelukt. Maar toen oom Dirk deze keer helemaal rond was, was zijn dobber verdwenen. Snel haalde hij in en, jawel, een abrikoos was de vangst. Bob en oom Dirk gooiden nu tegelijkertijd uit. Deze keer liepen ze geen rondje over het dek, maar verschuilden ze zich. Heel voorzichtig loerden ze over de reling naar hun dobbers. Een ogenblik later zagen ze twee abrikoosjes half boven het water uitkomen en om zich heen kijken. Langzaam zwommen ze dichter naar de dobbers toe. Bob en oom Dirk zagen ze tegelijkertijd onder water duiken en meteen daarna de dobbers naar beneden schieten. Even later lagen de nieuwsgierige abrikoosjes in de bak achter de tevreden glimlachende Bob en oom Dirk. De anderen kwamen nu toch ook eens kijken en al snel zaten ze met zijn allen achter de reling, met hun hengels naast zich. Wiesje zat op de uitkijk en gaf het sein toen alle dobbers verdwenen waren. De bak zat in een mum van tijd vol.

Nog een keer gooiden de vissers uit. Bob vond dat ze het deze keer eens anders moesten doen. Toen Wiesje het teken gaf dat de dobbers verdwenen waren en de vissers gingen staan om de vangst binnen te halen, stelde Bob voor om de abrikozen niet traag in te halen, zoals de keren daarvoor, maar om juist zo snel als ze konden hun molentje rond te draaien, zodat de abrikoosjes over het water zouden gaan stuiteren. Zo had hij immers de vorige keer ook de mango gevangen. Zo gezegd, zo gedaan. Puffend van inspanning draaide iedereen zijn molentje op volle toeren. De abrikozen stuiterden over het water, maar ver kwamen ze niet. Een voor een werden ze door plots opduikende mango’s verorberd. Bobs plan werkte perfect. Met moeite haalden de vissers hun tegenspartelende mango’s binnen. Van kokosnoten hadden ze deze keer geen last. Die bleven nu wel uit de buurt.

Bob, die nog een beetje moe was van de eerdere inspanningen en daardoor niet zo snel aan zijn molentje had gedraaid als de anderen, was wat achtergebleven en had nog een heel eind te gaan, toen er ineens een meloen uit het water kwam gesprongen en de mango vliegensvlug greep. De meloen liet zich nog moeilijker op sleeptouw nemen dan de mango, maar Bob deed zijn best en draaide rustig door. Langzaam maar zeker naderde het meloentje de boot, totdat een groepje kleine pompoenen opdook tussen de meloen en de boot in. Voordat Bob goed en wel in de gaten had wat er gebeurde, was de meloen verdwenen en hing er een pompoen aan de haak.

‘Het wemelt op dit plekje werkelijk van het fruit,’ verzuchtte Bob, die het steeds moeilijker had om de almaar groter wordende vangst aan boord te krijgen. Oom Dirk stond er met zijn armen over elkaar naar te kijken. ‘Je kunt het, jongen,’ zei hij en liet het daarbij. Bob verzamelde al zijn krachten en begon voortvarend in te halen. Ze voeren nu traag langs uit het water stekende rotsen.

Achter de rotsen vandaan kwamen een paar grote watermeloenen gezwommen. Traag volgden ze de boot. Bob en oom Dirk keken elkaar eens aan. De watermeloenen lagen precies tussen de pompoen en de boot in. Dat beloofde weinig goeds.

‘Is een watermeloen eigenlijk wel een vrucht?’ fluisterde Bob. Hij hield op met draaien aan zijn molentje, zodat de pompoen niet dichterbij de watermeloenen kwam.

‘Ik denk het,’ zei oom Dirk. ‘Ik bedoel, ik weet het eigenlijk niet.’

‘Misschien niet,’ zei Bob zacht, alsof de watermeloenen hem anders zouden kunnen horen. ‘Misschien is het wel een groente en geen vrucht. Dan is de pompoen dus veilig, denk ik.’

‘Maar Bob,’ zei oom Dirk zachtjes, nadat hij er even over had nagedacht, ‘is een pompoen zelf wel een vrucht?’ Bob had geen idee. Was Lin Li maar hier, dacht Bob. Die zou het wel weten.

Bob en oom Dirk keken gespannen naar de pompoen, die nog altijd aan Bobs lijn hing en langzaam door de snelheid van de boot werd meegetrokken. Wat ze al vreesden, gebeurde. De watermeloenen keerden zich om en zwommen recht op de pompoen af. De grootste van het stel - duidelijk de leider, volgens oom Dirk - ging toen stil in het water liggen en deed zijn bek wagenwijd open. Bob kon niet voorkomen dat de pompoen recht in zijn bek zwom. Die sloeg met een klap dicht, waarop de watermeloen er snel vandoor ging. Bob zette zich schrap en zette zijn molentje op slot. Oom Dirk hield hem bij de schouders vast en dat was maar goed ook, want toen de lijn zich spande, kon Bob maar net op zijn benen blijven staan. De watermeloen schoot vlak onder het water snel van links naar rechts. Bob en oom Dirk hadden samen de grootste moeite om de hengel vast te houden. Na een poosje werd de watermeloen moe en konden de twee de lijn stukje bij beetje inhalen. Net bekomen van de schrik, zagen ze een grote donkere vorm traag onder de boot uit komen zwemmen. De boot deinde van de golving op en neer. Bob en oom Dirk keken elkaar verschrikt aan en toen snel weer naar het water.

‘Zou het...?’

‘Een reuzepompoen, jongen,’ zei oom Dirk met trillende stem.

De reus bleef onder water. Hij zwom langzaam, maar recht op de watermeloen af en stuwde een grote golf voor zich uit. Dirk wenkte S5. Die zette de motor stil en kwam uit de kajuit. Ook de jongens kwamen erbij staan. S5 zei niets, maar stond met open mond te kijken hoe de reuzepompoen richting de licht spartelende watermeloen zwom. Bob en oom Dirk draaiden van schrik niet langer aan het molentje. Dichter en dichter naderde de reus.





De zon was nu bijna onder en gaf de hemel een warme gloed. Het was doodstil op het water. De motor draaide niet en niemand zei wat. Alleen was soms het geplas van de boze watermeloen te horen.

De reuzepompoen kwam even een stukje boven water en dook toen weer onder. Zijn donkere vorm was duidelijk zichtbaar onder het wateroppervlak. Hij was nu zo’n twintig meter achter de boot en bijna bij de watermeloen. Bob hield zijn adem in. Oom Dirk stond achter hem met zijn armen om hem heen. Zijn grote handen omklemden de hengel stevig. De reus zwom nu nog trager. Ineens zwenkte hij naar rechts en zwom van de watermeloen weg. Bob liet een zucht van verlichting horen. De reuzepompoen maakte daarna een bocht naar links en zwom verder en verder uit het zicht. Bob begon rustig te draaien aan het molentje. De watermeloen kwam dichterbij. In de verte was de flinke oppervlaktegolf nog zichtbaar. De reuzepompoen zwom er om de rotsen heen.

‘Hij zoekt natuurlijk watermeloenen tussen de rotsen,’ fluisterde oom Dirk deskundig. Bob draaide door en de watermeloen kwam al aardig dicht bij de boot. Nog een meter of tien te gaan en dan zou hij op het dek liggen. S5 pakte vast het grootste schepnet dat hij had. Op de boot ontstond een luchtige stemming en iedereen praatte door elkaar heen. Totdat de donkere vorm vlak onder het water traag achter de rotsen vandaan kwam gezwommen. Wiesje zag hem als eerste en waarschuwde de anderen. In stilte keek iedereen toe. Traag zigzaggend bewoog de reus zich schijnbaar besluiteloos door het water. Totdat hij met een resolute zwenking en een versnelling recht op de watermeloen af kwam. Bob schrok zich een hoedje. Hij draaide wat hij kon. De watermeloen kwam snel dichterbij, maar de reuzepompoen had de achtervolging nu serieus ingezet en bleek veel sneller te kunnen zwemmen dan Bob van zo’n gevaarte voor mogelijk had gehouden. Hij stuwde het water in een hoge golf voor zich uit. Nog drie meter en de watermeloen kon worden opgevist. De golf was gevaarlijk dicht genaderd. S5 hing al met het net in de aanslag buiten boord. Twee meter. De reus kwam boven en dook weer onder. Nog een meter en S5 kon de watermeloen uit het water scheppen. Hij strekte zich zo ver mogelijk uit met het net vlak boven het water. Nog een halve meter. Waar was de reuzepompoen? Wie zag hem nog? Niemand antwoordde. Bob was te druk met draaien. Geen golf of donkere silhouet te zien. Twintig centimeter, tien, S5 kon er bijna bij en toen, met een reuzesprong en een reuzegolf kwam de reuzepompoen onder de watermeloen uit het water omhoog. Hij had de bek wijd opengesperd. De watermeloen werd er moeiteloos in gevangen. S5 liet het schepnet vallen. Een grote golf spoelde over de vissers heen. De bek sloeg dicht, de reus plonsde in het water en een tweede golf raasde over de vissers. De boot deinde gevaarlijk op en neer. Bob kon maar net blijven staan. Samen met oom Dirk hield hij de hengel stevig vast. S5 sloeg zijn armen om hen allebei heen en gaf de jongens opdracht hem stevig vast te houden. Het molentje draaide nu harder dan Bob het ooit zou kunnen draaien, maar helaas wel de verkeerde kant op.

‘Ik ga het op de rem zetten,’ riep Bob.

‘Zet je schrap allemaal,’ riep Dirk , terwijl hij zijn grip verstevigde. Bob zette de molen op slot. Met een schok spande de lijn zich, recht achter de boot. Bob voelde hem door zijn lijf gaan. Zijn pet viel ervan af. Zonder hulp was hij vast overboord gevallen. Even ontspande de lijn.

‘Liefste, zet de motor op volle toeren,’ riep S5 naar zijn vrouw.

Langzaam zette de boot zich in beweging. De lijn spande zich weer. Ietsje verderop zagen ze de reus opduiken. Hij zwom een rondje en ging vervolgens de tegengestelde richting van de boot op. Iedereen hing met zijn volle gewicht aan Bob en oom Dirk, die zich schrap hadden gezet tegen de reling. De reus zwom krachtig door. De motor van de boot had het er hoorbaar moeilijk mee. Steeds harder sputterde die, totdat hij met een plof en een sis afsloeg. S5 gromde dat dat er ook nog wel bij kon. De reuzepompoen rook de overwinning en zette zich eens extra in. Hij nam de vissers met boot en al op sleeptouw. Het scheepje helde gevaarlijk achterover en Wiesje en Miesje, die nog niet op de achtersteven waren, tuimelden daar nu gillend heen. De reus zwom soms heel hard de ene kant op en dan ineens de andere, nu eens zigzaggend en dan weer in cirkels. Hij schepte er zichtbaar plezier in om het de gillende en schreeuwende vissers lastig te maken. S5 was ervan overtuigd dat hij expres de watermeloen had gegrepen, alleen maar om S5 eens lekker te pesten. De boot kraakte in zijn voegen.

‘Hij sleurt ons nog met boot en al de diepte in,’ stamelde S5 met trillende stem. Oom Dirk knikte zwijgend. Samen besloten ze dat het beter zou zijn om de lijn door te snijden. Maar Vyara wou daar niet van horen en riep vanuit de kajuit dat de mannen van vandaag de dag maar een stel watjes waren. Sake junior op haar arm keek er streng bij.

De reuzepompoen kwam ondertussen teruggezwommen. De lijn ontspande zich, maar iedereen wist dat het maar voor even zou zijn. Het bootje dobberde hulpeloos op de golven toen de zwarte vorm op volle snelheid langszij gezwommen kwam. Zo meteen zou hij de lijn weer spannen.





Hoofdstuk 11

Wat te doen met een reuzepompoen?





Lin Li keek op haar computertje. Nu de professor had uitgelegd hoe het allemaal werkte, was het een stuk eenvoudiger om vast te stellen hoever ze nog moest vliegen en hoelang dat dan zou duren. Onder zich zag ze dat het smaragdgroen van het regenwoud had plaatsgemaakt voor prachtig blauw water, met kleine eilandjes. Het was avond maar de zon scheen nog. Lin Li vloog laag en al wat langzamer, doordat ze bijna op haar bestemming was. Plotseling zag ze tussen een groep donkere mensen op een boot het blonde koppie van haar broertje.

‘Bob!’ riep ze luid. Tegelijkertijd drukte ze op de rode knop voor een noodstop en begon direct hard te dalen. Een beetje te hard, vond ze. Eigenlijk ging het veel te hard!

‘Wèèèèèèèèh!’ riep ze terwijl ze in een vrije val, zo leek het, naar beneden suisde.





Bob keek op. Dat leek wel de stem van Lin Li. Het was d’r! Ze zwaaide en begon te landen.

‘Wie is dat?’ vroeg oom Dirk.

‘Mijn zus!’ zei Bob blij.

‘Is ze niet een beetje uit de buurt voor de Wip Express?’

Bob wist niet hoe hij uit moest leggen dat ze niet met de wip reisde maar met een paar slimme laarzen en haalde toen zijn schouders maar op.

‘De wip is zeker verkeerd afgesteld dan,’ zei oom Dirk.

‘Hmmmm,’ beaamde S5, ‘en ze komt ook een beetje hard naar beneden.’

‘Ze landt in het water,’ zei Bob, die zich niet zo druk leek te maken, ‘maar ze kan goed zwemmen.’

‘Wèèèèèèèèh!’ gilde Lin Li, terwijl ze vlak naast de boot in het water viel. Maar in plaats van de plons die iedereen had verwacht, klonk er iets dat meer leek op een doffe klap, gevolgd door een heel diepe en zware zucht. Bob liet zijn hengel los, rende naar de reling en ging over de rand hangen om te zien waar zijn zus gebleven was. Op dat moment rees Lin Li proestend uit het water omhoog, alsof ze op een lift stond. Haar haar hing vanonder haar helm in haar gezicht en ze had haar ogen dichtgeknepen. Op dat moment zag Bob pas dat ze bovenop de reuzepompoen zat. Die kwam met de tong uit de bek en een bult op zijn kop boven drijven, compleet bewusteloos door de dreun die Lin Li hem toevallig had verkocht. Hij was bijna zo hoog als de boot. Bob zag met verbazing aan hoe klein Lin Li leek bovenop die enorme vrucht. Lin Li deed ondertussen haar ogen open en keek nu recht in het gezicht van Bob.

‘Bob, onmiddellijk thuiskomen jij!’ zei ze streng.





Lin Li werd door de mannen aan boord geholpen. Daarna werd de reuzepompoen stevig vastgesjord aan de achterkant van de boot. Ondertussen wist Vyara de motor weer aan de praat te krijgen. De wedstrijd zat erop.

In de haven aangekomen hadden ze nog veel moeite om de reuzepompoen op de kant te krijgen. Gelukkig hielpen de vissers van de andere boten mee. Oom Dirk en S5 rolden de enorme vrucht trots over de kade en door de straten naar het stadsplein. Daar wachtte de president, gezeten op een hoge zetel op de trappen voor het presidentieel paleis, de uitslag van de wedstrijd af. De president was verrukt met zo’n mooie vangst, maar de andere vissers konden niet geloven dat S5 een echte reuzepompoen gevangen had. Berend had tot nu toe met twee mango’s op de eerste plaats gestaan en zag zich al in het presidentieel paleis wonen.

‘S5 vangt al jaren niets meer dan kersen en vorige keer,’ zei Berend, ‘was zijn vangst van een avond welgeteld één aardbei en nog eens heel schamel exemplaar bovendien.’

‘Wat zou dat?’ vroeg de president. ‘Dit jaar heeft hij een goede vangst en daarmee is hij volgens de regels de nieuwe president van Wablivië.’

‘Het is vals spel,’ riep Berend. Rumoer stak op in de verzamelde menigte.

‘Ja, dat moet wel,’ hield Berend vol, ‘want S5 is de slechtste visser van ons allemaal en zelfs de besten onder ons hebben van hun leven nog geen reuzepompoen gevangen.’

Nog meer geroezemoes steeg op uit de menigte.

‘Maar ik was er zelf bij!’ riep Bob verontwaardigd.

‘Je was er zeker bij toen S5 een op het strand aangespoeld exemplaar vond,’ lachte Berend en de menigte lachte met hem mee.

S5 stond er stilletjes bij en vroeg zich af wat hij tegen de aantijgingen van Berend zou kunnen inbrengen. Hij kon zo gauw niets bedenken. Toen stapte Vyara naar voren. Ze zwaaide met een groot kromzwaard dat ze met twee handen boven haar hoofd hield. De menigte deinsde onder een luid ‘aaah’ achteruit en Berend trok wit weg om de neus.

‘Waar haalt ze dat ineens vandaan,’ hoorde Bob Lin Li mompelen.

De president gebaarde druk met zijn handen en sprong op om wat te zeggen, maar voordat hij daar de kans toe had, sloeg Vyara met een welgemikte zwaai de reuzepompoen recht doormidden. De twee helften vielen aan weerszijden van de snee opzij en eentje rolde daarbij over de tenen van Berend, die zijn ongenoegen daarover met luid gevloek liet blijken.

Vyara zette het kromzwaard met een harde tik rechtop naast zich. Het stak ver boven haar uit.

‘Kijk,’ zei ze, ‘duidelijk vers gevangen.’

Iedereen probeerde een glimp op te vangen van de vrucht. Bob zag wat ze bedoelde en legde het uit aan Lin Li, die er desondanks niets van begreep. In het midden zat een piepklein dieprood stipje, met daaromheen een iets lichtere rode ring en daaromheen weer een iets donkerdere rode ring. Vervolgens ringen van geel en oranjegeel, donkergeel, dof oranje, een grote blanke ring en ten slotte de reusachtige oranje ring van de reuzepompoen. De president knikte goedkeurend en daalde het trappetje af.

‘Ik zie het bewijs hier voor me,’ zei hij en hij telde de ringen met zijn wijsvinger. ‘Bosbes, framboos, kers, abrikoos, mango, meloen, pompoen, watermeloen en reuzepompoen. Dat is wat ze vroeger de Presidentiële Fruitcocktail noemden.’

Oom Dirk knikte. ‘Dat zei opa ook altijd,’ zei hij tegen Bob.

De president nam daarop zijn gouden staf, die gekroond was met een kleine reuzepompoen gesneden uit een groene edelsteen en overhandigde die aan S5. Deze nam hem glunderend in ontvangst en besteeg de troon.

‘Leve de president!’ riepen de mensen op het plein. Berend hinkte achteruit.

Tevreden glimlachend zag S5 het allemaal aan. Hij trommelde met zijn vingers op de leuning van de troon. De menigte was stil en verwachtte dat hij wat zou zeggen. S5 stond op. Nog stiller werd het.

‘Toespraken zijn niet S5’s grootste talent,’ hoorde Bob Vyara droogjes tegen oom Dirk zeggen.

S5 lachte breeduit.

‘Wie wil er een stukje pompoen?’ riep hij.

De menigte juichte. S5 knikte naar zijn vrouw, die het kromzwaard hief en één helft van de reuzepompoen en alle andere vruchtjes daarin in een oogwenk in gelijke partjes hakte. Oom Dirk deelde die uit aan de mensen op het plein, waarvan de jongste kinderen nog nooit zoiets hadden geproefd.

‘Da’s weer eens wat anders dan snoep en koek,’ zei oom Dirk lachend.





Na alle vermoeienissen zaten Bob en Lin Li de volgende ochtend pas laat aan het ontbijt. Vyara bakte pannekoekjes met stukjes fruit, die Bob besmeerde met vruchtenjam. S5 kwam binnen met de tweeling en begroette Bob en zijn zus hartelijk.

‘Eigenlijk ben jij de president, Bob,’ zei S5, terwijl hij een stoel pakte en er andersom op tegenover Bob ging zitten, met de armen op de rugleuning en de kin op de armen.

‘Ik zou niet weten wat ik moest doen,’ antwoordde Bob. ‘Bovendien moet ik met mijn zus mee naar huis.’

‘Dat heb je goed gezien,’ zei Lin Li.

‘Maar mijn laarzen zijn kapot,’ zei Bob zacht.

‘Nee, dat zijn ze niet. Ze moeten gewoon tanken; dat is alles.’

‘O, nu begrijp ik het,’ zei Bob. ‘Daarom branden de rode lampjes!’

‘Precies! Het enige wat we moeten doen is priklimonade kopen en die in de brandstoftank gieten.’

‘Is dat alles?’

‘Ja, dat is alles.’

‘Ik heb al mijn kratercola opgedronken,’ zei Bob, ‘maar jij hebt natuurlijk wel een paar flessen bij je.’

‘Die had ik wel, Bobje, maar ze zijn gebroken op de kop van die rare grote vrucht.’

‘Zeg, ís een pompoen eigenlijk wel een vrucht?’

‘Weet ik veel?’

‘Je zegt altijd van wel. Sterker nog, je zegt altijd dat je alles w...’

‘Bobje, we kopen hier gewoon wat limonade en weg zijn we.’

Vyara bracht nog een portie pannekoeken.





‘S5,’ zei Bob, ‘waar kan je hier priklimonade kopen?’

‘Priklimonade?’ zei S5.

Bob knikte en zei ‘hmmm’, zoals hij dat S5 en oom Dirk had horen doen wanneer ze ‘ja’ bedoelden.

‘Wat is dat nou weer?’ vroeg Miesje. ‘Is dat soms limonade in een puntig flesje waarmee je iemand kunt prikken?’

‘Of limonade die zich achter een boom verstopt en als je dan langs komt lopen tevoorschijn springt en je in je been prikt!’ riep Wiesje. ‘Of in je arm!’ zei Miesje.

‘Limonade met koolzuur, bedoelen we,’ zei Lin Li.

S5 en de meisjes keken haar verbaasd aan. Vyara bakte onverstoord door.

‘Limonade met bubbeltjes?’ probeerde Bob.

Daar hadden ze nog nooit van gehoord.

Lin Li deed haar laarzen uit en goot die een voor een leeg in twee glazen. S5 en zijn familie zagen met verbazing aan hoe er een oranjegele vloeistof sissend uit de laarzen kwam en in de glazen bubbeltjes maakte.

‘Dat,’ zei Lin Li, ‘is priklimonade!’ en ‘afblijven!’ tegen Wiesje en Miesje die hun handjes al hadden gestrekt om de glazen vast te pakken.

‘Dat spul hebben we hier niet’ zei Vyara, ‘maar als je het zeker wil weten, dan kun je eens op de markt gaan kijken. Als je het daar niet kunt vinden, is het hier niet te koop.’





Bob en Lin Li struinden heel de markt af, maar vonden nergens priklimonade. Wel zagen ze heel veel andere dingen, die vooral Bob erg interessant vond. En gewone limonade, zonder prik.

‘Eigenlijk vind ik die veel lekkerder,’ zei Bob.

‘Maar niet om te vliegen,’ vond Lin Li. ‘Hé, wacht eens even. Er zit misschien nog wel precies genoeg priklimonade in mijn laarzen om ons een enkele reis Negenmeren te bezorgen! We verdelen het gewoon. Dat ik daar niet eerder aan gedacht heb!’

Vrolijk liepen ze nog wat over de markt. Bob kocht een bijzondere boemerang die volgens Lin Li na twee keer gooien in een boom zou hangen om er vervolgens nooit meer uit te komen en Lin Li sloeg een paar sjaaltjes in die Bob nog niet als zakdoek zou durven te gebruiken. Via de boulevard liepen ze terug. S5 was aan het werk in zijn ijscokraam. Hij wenkte de twee toen ze in de buurt kwamen.

‘Dit moet je proeven,’ zei hij, toen ze bij hem aankwamen. Hij gaf ieder van hen een grote ijsco. Bob proefde het fruitijs.

‘Het beroemde recept?’ vroeg hij. S5 knikte.

‘Wat vind je ervan?’

‘Heeft u geen mokka?’ vroeg Lin Li.

S5 keek haar boos aan.

‘Heerlijk!’ riep Bob snel. Hij meende het.

‘Maar maakt de president nog wel ijs?’

‘Alleen vandaag nog,’ zei S5, ‘dan ga ik verhuizen naar het paleis en zal ik het vijf jaar lang veel te druk hebben om ijs te maken.’

Dat vond Bob jammer, maar het leek hem erg goed voor het land als zo een aardige kerel als S5 er president zou zijn. Lin Li vond dat de president door middel van democratische principes aan de macht moest komen en niet omdat hij toevallig goed kon vissen op langsdrijvend fruit. Bob kon haar niet laten geloven dat het meer vol fruit zat zoals bij hen thuis de zee vol vissen en dat je heel slim moest zijn om het te vangen.

‘Bob, je bent een goedgelovige mafkees,’ zei ze, toen ze het huis van S5 binnen stapten. ‘Fruit groeit aan de bomen en vis zwemt in het water.’ Ze hief het vingertje. ‘Het is wetenschappelijk aangetoond dat...,’ Lin Li hield op met praten en stond stil op de drempel van de keuken.

‘Nee!’ gilde ze.’

‘Precies,’ zei Bob, die achter haar liep, ‘het is inderdaad niet zo. Soms is het ergens anders anders dan bij ons en...’

‘Bob, hou je snater, kijk dan!’

Lin Li liep de keuken in.

‘Hé hallo Sake junior,’ zei Bob, tegen de guitig kijkende kleuter en aaide over zijn bol.

Deze lachte naar hem en liet een boertje.

‘Bob!’ Lin Li had haar vuisten gebald.

‘Ik was het niet!’ zei Bob.

‘Maar kijk dan! De glazen limonade!’

Sake junior boerde nog eens.

‘Die kleine heeft er eentje opgedronken,’ gilde Lin Li.

Sake keek Bob en Lin Li om beurten aan, met in zijn handjes een leeg limonadeglas. Het andere stond nog vol op het aanrecht. Lin Li pakte het voorzichtig op en zette het hoog op de kast, waar de dreumes er niet bij kon.

‘Mooi is dat! Nu zitten we allebei hier vast.’ Ze plofte neer op een keukenstoel en leunde met haar handen op haar kin. Bob ging tegenover zijn zus zitten.

‘Waren de flessen van huis maar niet stuk gegaan bij de landing,’ zuchtte ze.

‘Ja, da’s pech hebben.’

‘Nogal ja en het is allemaal jouw schuld.’

‘Is dat ene glas niet genoeg, denk je?’

‘Daarmee komen we maar halverwege.’

‘En als we het nou eens probeerden met gewone limonade?’

‘Dat is niet goed.’

‘Maar we kunnen het toch proberen?’

‘Het werkt niet.’

‘Zei de professor dat?’

‘Nou nee, niet met zoveel woorden, maar...’

‘Als het niet lukt, dan is er niks aan de hand en zijn we nog steeds hier,’ zei Bob, ‘en als het wel lukt, dan is het mooi en zijn we op weg naar huis.’

Lin Li zuchtte nog eens. Achter Bob klonk een klein boertje, gevolgd door een giecheltje.

‘We verdelen de prik uit het glas en mengen bij met gewone limonade.’

Lin Li zei niets en keek strak voor zich uit.

‘Vooruit dan maar,’ zei ze uiteindelijk.

Bob pakte een fles limonade van het aanrecht en vulde er het reservoir van zijn laarzen voor de helft mee. Lin Li deed die van haar ondertussen uit. Sake junior hing aan haar broek en hield het lege glas omhoog.

‘Meer!’ riep hij.

‘Jij kleine krullenkop,’ zei Lin Li, ‘als ik hier niet weg kom vandaag, dan zul je er van lusten!’

Bob vulde ook de brandstoftank van Lin Li’s laarzen. Die verdeelde de overgebleven priklimonade over de laarzen. Tien minuten later stonden ze in vol ornaat buiten in de tuin.

‘Moeten we niet even afscheid nemen?’ vroeg Bob.

‘En gigantisch voor paal staan zeker als we door de tuin huppelen zonder weg te komen?’ zei Lin Li. ‘Ik dacht het niet!’

‘Dan leg ik een briefje neer,’ zei Bob en rende naar binnen. Vlug schreef hij een briefje aan S5 en zijn familie met de boodschap dat ze met spoed terug moesten, maar dat hij zeker nog eens op bezoek zou komen om te kijken hoe de president het stelde. Even later stond hij weer naast zijn zus op het gazon tussen de palmbomen. Ze gaven Negenmeren op in hun computertjes en drukten op de groene knop. Lin Li liet een kreetje van geluk horen, toen de laarzen zich in beweging zetten.

‘Klaar, Bob?’ Bob knikte en hmmm-de nog maar eens. Ze renden zo hard ze konden, de laarzen gaven het signaal en met een sprong schoten ze de lucht in. De kleine Sake keek hen met open mond na. Een roze pelikaan kon nog net opzij gaan toen Bob kwam aangesneld. Hij kakelde van verontwaardiging.

‘Hebbes!’ riep Bob hem na. Bob draaide zich om, zodat hij de eilanden zo lang mogelijk in het vizier kon houden. Maar ze verdwenen al gauw uit beeld. Hij zuchtte. Wablivië was een mooi land met aardige mensen en lekker ijs. Alleen te weinig sneeuw, besloot Bob.





Hoofdstuk 12

De groene gevangenis





Bob en Lin Li hadden al weer aardig wat uren gevlogen en ze maakten al plannen over wat ze allemaal wel niet zouden gaan doen wanneer ze weer thuis zouden zijn, toen Lin Li opmerkte dat ze zich een beetje zorgen maakte.

‘Het is namelijk net of ik wat zwaarder word,’ zei ze en ze keek er serieus bij.

‘Heb je te veel mokka-ijs gegeten dan?’

‘Nee, dat bedoel ik niet. Ik voel me zwaarder,’ zei Lin Li, ‘en ik heb het idee dat ik begin te zakken.’

‘Ik zie er niks van.’

‘Maar ik wel; daarstraks zat ik ongeveer op gelijke hoogte met jou, Bob, maar nu zit ik ietsje lager.’

Dat zag Bob, maar het leek hem geen punt van zorg. Een kwartiertje later stoorde Lin Li hem in zijn mijmeringen.

‘Daar, zie je wel!’

Bob zag nu ook dat zijn zus duidelijk wat was gezakt.

‘Zie je het nu?! En ik doe niets!’ zei Lin Li verontwaardigd.

Vijf minuten later hing ze al een halve meter lager dan Bob. En weer wat later begon ze heel langzaam maar duidelijk onophoudelijk te dalen.

‘Help!’ riep ze. ‘En we hangen ook bijna stil.’

Dat zag Bob ook.

‘Wat moet ik doen?’

‘Misschien ben je te zwaar,’ opperde Bob. ‘Gooi wat uit je rugzak.’

Dat leek Lin Li eerst een onzinnig en onwetenschappelijk idee, maar toen ze inmiddels zo’n meter of twee onder Bob hing, leek het haar toch het experimenteren waard. Ze deed haar rugzak af, opende die en bestudeerde de inhoud om te bepalen wat ze kon missen en wat niet.

‘Ik heb alles hard nodig,’ besloot ze en keek op naar Bob.

‘Zo meteen lig je beneden,’ antwoordde die.

Lin Li gromde en Bob zag twee flessen limonade overboord gaan. Het hielp niets. Lin Li zakte steeds verder naar beneden. In paniek graaide ze wild in haar rugzak. Bob zag een paar croissantjes, een extra muts en handschoenen en allerlei zaken waarvan hij zo gauw niet kon zien wat het was in de diepte verdwijnen.

‘Dat was het,’ riep Lin Li inmiddels vijf meter beneden hem.

‘Is je rugzak leeg?’ riep Bob terug.

‘Bijna!!’

‘Alles eruit!’

‘Het is die ellendige limonade zonder prik, zeg ik je!’

‘Dat zal best, maar zeuren heeft geen zin. Leeg die rugzak!’

Lin Li gromde weer en Bob zag dat ze haar roze tasje tevoorschijn haalde.

‘Je tasje?!’ riep hij.

Lin Li deed alsof ze hem niet hoorde en haalde er een voor een kleine spulletjes uit.

Wat een troep, dacht Bob.

Lin Li bleef desondanks sneller zakken en ze wierp uiteindelijk het tasje zelf maar weg. Dat ding heeft ook al genoeg ellende veroorzaakt, dacht Bob.

Lin Li keek omhoog, met haar hand in haar rugzak.

‘Leeg?’ vroeg Bob. Ze schudde van nee en haalde nu Flapper, haar knuffelkonijn tevoorschijn.

‘Je knuffel!?’ riep Bob verbaasd. ‘Was ik daar al niet te groot voor?’

‘Flapper is anders!’ riep Lin Li terug.

‘Weg met Flapper!’ vond Bob. Lin Li gaf Flapper een dikke kus en liet hem toen vallen. Ze keek er erg verdrietig bij. Bob zag zijn oortjes flapperen, terwijl het beestje naar beneden viel.

Maar het hielp allemaal niets. Lin Li bleef zakken.

‘Je kunt nog overwegen om je kleren uit te trekken!’ riep Bob grappend, maar Lin Li kon daar niet om lachen en ze gilde iets onverstaanbaars terug. Bob lette niet meer zo op zijn zus beneden hem, want hij merkte nu dat ook hij langzaam begon te dalen.

Dat zat erin, dacht hij. Hij keek naar beneden, waar hij een groen landschap zag. Ver onder hem verdween Lin Li al bijna uit beeld. Bob stond er weer alleen voor. Hij zag hoe de wereld steeds dichterbij kwam en hoe langzaam die voortbewoog. Het was duidelijk dat de laarzen niet meer goed werkten.

Gewicht verliezen heeft geen zin, dacht Bob. Beneden dan maar gewoon wat priklimonade in de machine en we vliegen weer als vanouds. Niks aan de hand.

Een kwartiertje later was hij bijna beneden. Wat een raar landschap, vond Bob. Hij zag heggen met gras ertussen, nergens een huisje of een weg. Wat kan dat nou zijn? dacht hij en landde zachtjes.





Bob keek eens om zich heen. Van bovenaf had hij het goed gezien. Hij was terechtgekomen op een zacht bedje van gras en mos, tussen twee hoge heggen die onlangs gesnoeid waren. Een gang van groen, dacht Bob. Veel meer dan dat was er niet te bekennen. Bob besloot willekeurig een kant op te gaan en liep op het pad tussen de heggen door. Het pad maakte een haakse hoek naar rechts en ging daarna kaarsrecht verder. Even later kwam Bob bij een mooi gesnoeide opening in een van de heggen. Aan de andere kant ervan was opnieuw een gang. Bob besloot linksaf te slaan. Na een tijdje gelopen te hebben, kwam hij op een ronde open plek met een fonteintje in het midden. Behalve de gang die hij net had afgelopen, kwamen er nog vier gangen op uit. Bob keek elke gang in, maar hij zag niets bijzonders. Hij dronk water uit het fonteintje en nam wat te eten uit zijn rugzak. Hij dacht aan Lin Li en hoe ze al haar proviand had weggegooid. Hij moest haar maar zo snel hij kon zien te vinden. Bob koos een van de gangen en liep weldra weer tussen de hoge heggen in. Een tijd lang kwam hij geen afslag of opening tegen. De gang kronkelde allerlei kanten op en voerde Bob uiteindelijk naar een driesprong. Bob ging naar rechts, zonder daar een goede reden voor te hebben. Vele gangen en afslagen later kwam Bob via een lange rechte gang op een open ronde plek met een fonteintje in het midden.

Wacht eens even? dacht Bob. Was ik hier net ook al niet?

Bob keek de gangen in. Het zou kunnen, dacht hij. Hij bestudeerde het fonteintje. Dat zag er precies zo uit als het fonteintje van een half uur geleden.

Het is dezelfde plek, dacht Bob, of een die er op lijkt. Hoe kom ik daar nou achter?

Bob dacht diep na en staarde daarbij naar de grond. Tussen zijn voeten zag hij een stuk koek liggen, dat hij daarstraks had geknoeid.

‘Aha!’ riep hij, ‘ik ben op dezelfde plek als daarstraks.’

Dat had hij toch maar mooi uitgevogeld.

Dat kan maar één ding betekenen, dacht Bob, en dat is dat ik in een doolhof ben beland. En van bovenaf heb ik gezien dat het een enorm groot doolhof is, want het reikte zover als ik kon zien. Dat betekent dat het groter is dan heel Negenmeren en misschien zelfs wel groter dan het Negenmerenwoud.

Bob ging in het gras zitten. Uit welke gangen ben ik nu gekomen? Hij wist het niet meer precies. Ze leken ook allemaal op elkaar, hoewel er ook wel verschillen waren, zag Bob. Dat is een beukehaag, maar ik heb ook al meidoorn en buxus gezien, dacht hij. Bob keek om naar de heg waar hij tegenaan zat. Liguster, dacht hij, die hebben we thuis ook.

Bob stond op om het allemaal eens beter te bestuderen. Op het eerste oog viel het niet zo op, ook omdat de heggen allemaal zo zorgvuldig gesnoeid waren, maar bij nadere inspectie bleken de heggen door heel veel verschillende soorten bomen en struiken te worden gevormd, die hier en daar door elkaar groeiden.

Wie heeft dit toch allemaal zo mooi gemaakt? vroeg Bob zich af, die het prachtig vond. Maar ik verdoe mijn tijd, zou Lin Li zeggen, dacht hij toen. Ik moest inderdaad maar eens iets nuttigs gaan doen en naar haar op zoek gaan. Ik loop de buxusgang eens in.

Na een kwartiertje lopen en wel een dozijn afslagen verder, was Bob nog altijd niet veel opgeschoten. Hij wilde net weer gaan zitten om een plan te bedenken, toen hij een vondst deed. Vlak achter elkaar op een rijtje in het gras lagen daar de extra muts en handschoenen die Lin Li had meegenomen en uit haar tas had gegooid. Bob raapte ze op en volgde de gang. Aan het eind ervan hing een zakdoek in de heg. Bob kon er net bij. Alle voorwerpen lagen in een rechte lijn, die Bob niet meer kon volgen, doordat de gang afboog naar rechts. De heg was te dik om erdoorheen te kunnen kijken, maar Bob vermoedde dat het spoor meisjestroep aan de andere kant zou doorlopen.

Als ik het zou kunnen volgen, dan vind ik misschien Lin Li terug, dacht hij.

Hij pakte zijn kompas en zag dat hij precies naar het noordwesten moest. Hij besloot zoveel mogelijk die kant op te gaan. Bob volgde de gang op een holletje noodgedwongen naar rechts, maar zodra hij naar links kon afslaan, deed hij dat. Hij keek voortdurend op zijn kompas en wist zo goed en zo kwaad als het kon al zigzaggend in noordwestelijke richting te lopen. Hij wist dat hij de goede kant op ging, want hij trof al gauw meer van Lin Li’s spulletjes aan. Hij raapte ze allemaal op, zelfs haar roze tasje. Net toen Bob dat in zijn rugzak had gedaan, hoorde hij in de verte stemmen. Recht vooruit, net zoals het spoor van Lin Li, maar helaas werd de weg naar het noordwesten weer versperd. Bob was inmiddels goed getraind in het gebruik van zijn kompas in dit doolhof en had het geluk bij een lange gang uit te komen die hem in staat stelde heel lang rechtdoor te lopen. Allerlei afslagen aan weerszijden liet hij voor wat ze waren. De stemmen kwamen steeds dichterbij en Bob rook nu ook de geur van vers gebakken brood, zodat hij zowel op het gehoor als op de geur kon navigeren. Wat rook dat lekker! De stemmen waren nu niet ver weg meer, hoewel Bob nog altijd niet kon horen wat ze zeiden en hij ook geen afslag in de juiste richting vond. De gang was lang en recht. Eindelijk kwam daar dan een opening aan de rechterkant. Bob rende erop af en naarmate hij dichter bij de opening in de heg kwam, hoorde hij de stemmen duidelijker. Zodra hij er doorheen ging, zag hij waar ze vandaan kwamen.

‘Daar heb je d’r nog een!’ zei een lange, magere man met luide stem vanonder een hoge vaal geworden hoed.

‘t Is zeker in de mode buiten,’ zei de vrouw naast hem misprijzend. Ze stond met haar handen in de zij en nam Bob van top tot teen op. Bob stond op een afstandje van hen stil. De man met de hoed nam deze van het hoofd en klopte er de deuken uit.

‘Die andere is een stuk spraakzamer,’ zei de vrouw, zonder te bewegen.

‘Hmmm,’ vond de man en zette zijn hoed weer op.

Achter hen zag Bob een man in een verschoten pak snel aan komen lopen. Hij was uit een van de kleine huisjes gekomen die half rondom een pleintje met een fontein waren gebouwd. Even dacht Bob dat hij de uitgang van het doolhof had gevonden, maar overal in de verte torenden de hoge heggen boven de huisjes uit. Nee, hoe vreemd het ook was, Bob leek te zijn terechtgekomen in een klein dorpje, midden in het doolhof.

‘Welkom in Norrehof.’ De man in het pak was langs de twee sprekers gekomen en stapte nu met uitgestrekte hand op Bob af. Bob werd er een beetje door verrast en vergat pardoes de man een hand toe te steken. Dat gaf niet, want deze nam Bobs hand uit eigen beweging en schudde hem heftig, terwijl hij sprak.

‘U bent nummer eenenzeventig. Nummer zeventig is tien minuten geleden aangekomen, ziet u, en zij vult thans de formulieren in op mijn kantoor.’

Hij wees langs de twee chagrijnige bewoners naar een rood huisje met een grote witte schoorsteen.

‘Maar wonen doe ik er natuurlijk ook.’

Nog altijd schudde de man Bobs hand.

‘We hebben nog een mooie cel voor u bij de Oostpoort.’

Bob wou wat zeggen, maar de man ging verder.

‘Als u even met me meeloopt naar het kantoor – ach, het is gewoon een bureau in mijn cel, maar als burgemeester houd ik er natuurlijk ook kantoor, ziet u – dan vervullen we de formaliteiten, zoals dat heet, en zit u voor zonsondergang nog bij uw eigen haardvuurtje met een goed boek en een glas warme melk.’

‘Doe mij maar priklimonade,’ zei Bob slim.

‘O, vergeet het maar!’ zei de burgemeester. Hij draaide zich om en begon te lopen. Aangezien hij Bobs hand nog steeds vast had, kon die niet anders doen dan meelopen.

‘Was die andere maar zo stil,’ zei de vrouw, toen ze langs het stel liepen. De magere man liet een geluid tussen grommen en zuchten horen, waaruit bevestiging leek te klinken.

Aan fonteinen geen gebrek, dacht Bob, toen ze langs de fontein op het pleintje liepen. Deze had twee zeemeerminnen die grote vissen vast hadden waarbij het water uit de bek spoot. Bob vroeg zich af hoe zeemeerminnen er in Wablivië zouden uitzien en zag mooie donkere vrouwen met een bananenstaart voor zich. Hij grinnikte.

‘Ja, u lacht,’ zei de burgemeester, ‘maar het is hier geen pretje, hoor meneer; dat verzeker ik u.’ Bob geloofde dat graag. Je zult maar middenin een doolhof wonen, dacht hij.

‘Ziezo,’ zei de burgemeester, ‘daar zijn we.’ Hij hield de deur van zijn huis open en leidde Bob naar binnen.

‘Loopt u door naar mijn kantoor,’ zei de burgemeester. De deur sloot hij achter zich. ‘U moet naar achteren, meneer,’ zei hij ongeduldig.

Bob wou wel, maar wist niet hoe. Het huisje stond zo vol met van alles en nog wat, dat Bob bang was dat hij bij elke stap die hij zou zetten ergens tegenaan zou lopen of iets van een tafel, stoel of plank zou stoten. Hij voelde een stevige duw in zijn rug. ‘Na u, meneer,’ klonk het ongeduldig. Bob manoeuvreerde zich voorzichtig door een gangetje van spulletjes (troep, zou Lin Li zeggen) en een paar keer kon hij maar net voorkomen dat er een beeldje of een vaasje op de grond terechtkwam. In een hoekje bij het raam aan de achterkant van het huisje stond een groot bureau en daarvoor, met haar gezicht op onweer, zat Lin Li.

‘Lin Li!’ riep Bob, toen hij haar zag. Hij was blij haar te zien. Lin Li sprong op en omhelsde haar broertje.

‘Dus jij bent ook hier geland!’ riep ze, alsof ze dat ook zo niet kon zien.

‘Geland, geland, mevrouw!’ zei de burgemeester streng, terwijl hij plaatsnam in een grote stoel achter het bureau. ‘Hoe u het ook wenst te noemen, de arm der wet heeft u hier afgeleverd om uw straf uit te zitten. Zo is het en niet anders en dat kunt u maar beter aanvaarden.’

‘Waar heeft hij het over?’ vroeg Bob die dacht dat zijn zus het wel zou weten. En zo was het ook.

‘Bob jongen, we hebben het weer goed uitgekiend samen, want we zijn in een doolhof terechtgekomen.’ Zover was Bob ook al gekomen.

‘Maar niet zomaar een doolhof, broertje. Nee, dit is een gevangenis!’

‘Een gevangenis?!’

‘Jep ja, een gevangenis. Iedereen die hier woont, heeft iets op zijn kerfstok. En dat geldt ook voor mijnheer de burgemeester hier, die dan wel de leiding heeft omdat hij toevallig het laagste nummer heeft...’

‘Drie!’ klonk het enigszins beledigd. ‘Nummer drie! Nummer zeven is de eerste in rang onder mij en die gaat als wethouder over de watervoorziening.’

‘Vast,’ zei Lin Li. ‘Drie verwelkomt de nieuwe gevangenen en wijst hun een huisje toe en Zeven houdt de fontein schoon.’

De burgemeester deed zijn mond open om iets te zeggen

‘En de riolering!’ zei Lin Li snel.

‘Wat is er met nummers een tot en met zes gebeurd?’ wilde Bob weten. Lin Li wees naar de burgemeester. ‘Drie zit dus achter je.’

‘En de rest?’

Lin Li haalde haar schouders op. ‘Vrijgelaten?’ zei ze.

‘Beslist niet!’ zei de burgemeester. ‘Jullie hebben geen idee van de ernst van de situatie.’

‘We blijven ook niet lang,’ zei Lin Li.

‘Niemand komt hier ooit vandaan, mevrouw,’ snoof de burgemeester.

‘Zit iedereen hier levenslang dan?’ vroeg Lin Li.

‘Nou nee, officieel niet, maar in de praktijk natuurlijk wel.’

‘Hoezo natuurlijk?’

‘Weet u wel hoe groot dit doolhof is? En hoe ingewikkeld?’

Dat wist Lin Li niet. ‘Maar wat maakt het ook uit?’

‘Alles!’ riep de burgemeester terwijl hij uit zijn stoel sprong.

‘Je kunt niet zomaar even naar buiten kuieren op een zondagmiddag als je toevallig toch niks anders te doen hebt!’ riep hij. En met zijn de vingers van zijn rechterhand liep hij over de gestrekte linker.

‘Waarom niet?’ vroeg Bob.

‘Omdat niemand ooit het doolhof heeft weten op te lossen, jongeman.’

Bob en Lin Li keken elkaar aan.

‘O en ze hebben het geprobeerd hoor. Kale Wim en Dikke Toos, samen met burgemeester Hikke en wethouder De Vet, de nummers Een en Twee. Nou, we weten allemaal hoe het daarmee is afgelopen!’

‘Hoe dan?’ wilde Lin Li weleens weten.

‘We hebben nooit meer een spoor van ze teruggevonden.’

Bob schrok ervan.

‘Ze dwalen nog altijd ergens daarbuiten,’ zei de burgemeester gebarend.

‘Zouden ze misschien ook gewoon ontsnapt kunnen zijn?’ vroeg Lin Li.

‘Ontsnapt? Ha, natuurlijk niet. Het is duidelijk dat je niet weet wat er met Willem en Loetje is gebeurd. Die hebben het ook geprobeerd samen. Twee weken hebben ze rondgezworven en daarbij hebben ze geen één keer dezelfde gang gezien. Het is dat lange Tinus en ik op een goede dag heel in de verte hulpgeroep hoorden. We hebben toen met het hele dorp twee dagen en nachten staan zingen, zodat de arme stakkers op het geluid af konden komen.’

‘Dat werkt,’ wist Bob.

‘Waarom bent u hen niet gewoon zelf gaan halen?’ vroeg Lin Li.

‘Ben je gek? Veel te gevaarlijk! Na dik twee dagen...’

‘En nachten,’ zei Lin Li.

‘En nachten, ja. Na dik twee dagen en twee nachten, mejuffrouw, kwam Loetje uit de haag gekropen, uitgeput en wel.

‘En Willem?’ vroeg Bob.

‘Ontsnapt,’ zei Lin Li.

‘Verloren, mevrouw! Nog altijd dwaalt Willem daar ergens rond.’ De burgemeester maakte een wijds gebaar met zijn hand. ‘Sommigen horen hem soms ’s nachts in de verte weeklagen.’

‘Maar dat kunnen natuurlijk ook Kale Wim of Dikke Toos zijn,’ spotte Lin Li.

De burgemeester knikte plechtig.

‘Ja, mevrouw, dat kan ook!’ Hij ging weer zitten en nam een formulier uit een laatje.

‘Vult u dit thuis maar in,’ zei hij, terwijl hij het aan Bob gaf. ‘Morgen geeft u het bij me af en dan is mijn administratie weer compleet, ziet u?’

Hij stond op en nam twee sleutels van een groot bord.

‘Ik deel u twee huisjes naast elkaar toe,’ zei hij. ‘Loopt u maar met me mee.’

Hij bewoog zich verrassend snel en behendig tussen de spulletjes door.

‘Troep,’ fluisterde Lin Li in Bobs oor, terwijl ze hem volgden.

Weer buiten leidde de burgemeester hen naar de andere kant van het pleintje, een klein straatje in.

‘De Oostpoort is deze kant op,’ zei hij, ‘maar als ik zo vrij mag zijn: wat heeft u misdaan om Norrehof te verdienen?’

‘Niets,’ zei Lin Li. ‘Wij zijn hier per ongeluk geland.’

‘Juist,’ zei de burgemeester, ‘de meesten schamen zich in het begin voor hun wandaden, maar na verloop van tijd komt alles uit, mevrouw.’

‘Is dat zo?’ vroeg Lin Li ongelovig.

‘O, rekent u maar. En wat zou het ook? Lange Tinus daar,’ hij wees naar de man met de hoed die nog altijd met de onaardige vrouw stond te praten, ‘die sloeg zijn hond. En Berta verwaarloosde haar katten.’ Bob geloofde het direct. De burgemeester draaide op één been het volgende straatje in.

‘Hallo Leo!’ zei hij tegen een vriendelijk knikkende man met een kruiwagen en achter zijn hand tegen Lin Li en Bob ‘Stroper!’ Snel liepen ze verder.

‘En u zelf, burgemeester,’ vroeg Lin Li nieuwsgierig.

‘Ik gaf mijn planten nooit water,’ zei hij en zuchtte.

‘Ja mevrouw, we zitten hier allemaal omdat we slecht waren voor de natuur. Ik kom er eerlijk voor uit.’

‘O?’ zei Lin Li, ‘is dat alles?’

‘Respect voor de natuur is alles, mevrouw,’ zei de burgemeester streng. ‘Heeft de rechter u dat niet duidelijk gemaakt?’

‘Nee,’ zei Lin Li, ‘want...’

‘Ik dacht dat ze jeugd die niet goed oplette naar een andere plek stuurden,’ zei de burgemeester in zichzelf, ‘maar laat ook maar, want dan heeft u waarschijnlijk de rechter helemaal niets horen zeggen.’

‘Niets!’ zei Lin Li.

‘Respecteer de natuur en de natuur laat u vrij,’ zei de burgemeester op plechtige toon. ‘Dat waren de laatste woorden die hij aan mij richtte en ik weet van anderen dat hij daar altijd mee eindigt.’

‘Hebt u dan geen respect voor de natuur?’

‘Natuurlijk wel, nu wel! Maar toen niet, moet ik tot mijn schande toegeven.’

‘Waarom bent u dan nog hier?’

De burgemeester antwoordde niet.

‘Komt er om de zoveel tijd iemand langs om te beoordelen of u eruit mag?’

‘Nooit!’ zei de burgemeester. ‘Nieuwe gevangenen worden bij een van de vier poorten achtergelaten en dat is dat.’

‘Da’s niet eerlijk,’ zei Bob.

De burgemeester hield stil bij een paar huisjes aan het eind van de straat, vlakbij een brede opening in de heg.

‘Hier is uw sleutel,’ hij overhandigde Lin Li een grote, zware sleutel, ‘en hier is die van u,’ zei hij tegen Bob. ‘U komt er wel uit.’ Daarop keerde hij zich om en liep snel de straat uit.

‘Kwamen we er maar uit,’ grinnikte Bob.

‘Bob, dit is waarschijnlijk de enige gevangenis ter wereld waar de gevangenen de sleutels van hun cel hebben.’ Ze lachten er allebei om.

De sleutels pasten op de deuren van twee naast elkaar gelegen huisjes, die sober waren ingericht, maar van alle gemakken waren voorzien. Lin Li zette een kopje thee en samen met Bob ging ze aan een stevige houten tafel zitten die bij het raam stond en van waaruit ze in de schemering nog net een grote opening in de heg konden zien.

‘Dat zal de Oostpoort wel zijn,’ zei Bob.

‘Zeg Bob, wat ik me afvraag is waar de burgemeester al die troep in zijn huisje vandaan heeft gehaald.’

Bob vond dat minder interessant.

‘Maar nu je het toch over verzamelde troep hebt: hier!’ Hij haalde Lin Li’s spulletjes uit zijn rugzak en legde die op tafel. Lin Li was verrukt.

‘Waar heb je ze gevonden?’

‘Overal,’ zei Bob. ‘Ik heb een hele tocht door het doolhof afgelegd, voordat ik bij het dorp kwam. En jij?’

‘Ik hing in de heg bij de Westpoort,’ zei Lin Li en ben daar door Tinus en die afschuwelijke kattenmepper uitgehaald. Hoe wist je welke kant je moest op lopen?’

‘Niet,’ zei Bob. ‘Ik heb gewoon het spoor van jouw dingen gevolgd.’

‘Flapper, waar is Flapper?’

‘Niet gezien,’ zei Bob. ‘Lekkere thee trouwens.’

‘Flapper! Ik moet ‘m terug hebben.’ Bob deed één wenkbrauw omhoog. Lin Li kon dat niet en ze wist dat Bob het deed als hij iets dacht, maar het niet zei.

‘Ja, ik bedoel, we kunnen hem hier niet zomaar achterlaten.’

‘Je hebt hem anders zonder moeite een paar honderd meter naar beneden laten zeilen.’

‘Dat was wat anders! Nee, we moeten hem echt vinden.’

Bob was niet overtuigd.

‘Al was het alleen maar dat je niet zomaar vuil in de natuur mag gooien; zeker hier niet. Dus moeten we Flapper meenemen, want anders komen we nooit vrij. Respect voor de natuur, Bob.’

‘Dat heeft de burgemeester anders ook niet veel geholpen,’ Bob gaapte. ‘Ik ga maar eens hiernaast kijken of ik mijn bed kan vinden, want ik heb slaap.’ Hij dronk zijn glas leeg en stond op.

‘Bo-hob!’

‘Morgenvroeg zien we verder,’ zei Bob en deed de deur achter zich dicht.





Lin Li was nog lang niet moe. Bovendien had ze een plannetje bedacht dat ze eens wilde uitproberen. Kort na Bobs vertrek liep ze door de smalle, slingerende straatjes van het dorpje. Groot was het niet. Een kleine honderd huisjes, schatte ze, meer niet. De meeste bewoners hadden de lichten al uitgedaan. Slechts hier en daar zat iemand bij kaarslicht boven zijn boek of met een pijp bij de haard. Op het pleintje bij de fontein hield Lin Li halt. Slechts het zacht klaterende water van de fontein verbrak de stilte. De avondlucht was doordrongen van een zware bloemengeur. Bob zou ongetwijfeld weten welke bloemen er zo lekker roken, wist Lin Li. Maar ze was hier niet voor de fontein of de bloemen. Lin Li had bedacht dat ze in het donker goed kon zien of er een stad of een dorp in de verte lag. Thuis kon ze ’s avonds ook al, wanneer ze van Roos naar huis fietste, boven het bos de gloed van de verlichting in Negenmeren waarnemen. Dat moest hier ook kunnen.

Lin Li keek om zich heen. Gelukkig maar dat de bewoners van Norrehof met de kippen op stok gingen. Achter haar, in de huisjes aan de rand van het plein, gingen een voor een de laatste kaarsen achter de ramen uit. Nergens was er nu ook maar enig kunstlicht te ontwaren. Lin Li speurde de horizon af. Niets te zien. Ze klom op het bankje bij de fontein om beter over de donkere muren van de heggen heen te kunnen kijken, maar ook dat leverde niets op. Het enige licht wat er straalde was afkomstig van de sterren. Boven haar straalden ze met duizenden in de maanloze nacht. Lin Li ging op het bankje zitten en keek omhoog. Nog nooit had ze er zoveel zo helder zien schijnen. Een mooier schouwspel kon ze zich haast niet voorstellen. Ze vond het jammer dat Bob er niet bij was, want ze wist dat hij dit erg mooi zou vinden.

Zo zat Lin Li daar een uurtje in stilte. Ondanks dat ze ver van huis was en er weinig uitzicht was om snel thuis te komen, genoot ze van dat moment van stilte en het schouwspel van de sterren aan het firmament. Toen ze uiteindelijk in het pikkedonker haar huisje maar met moeite kon terugvinden, had ze nog steeds geen spijt van haar donkere uitstapje, ook al had dat haar niet opgeleverd wat ze had gehoopt.





Hoofdstuk 13

De ontsnappingspoging





De volgende ochtend trof Bob Lin Li zowaar al aangekleed aan toen hij bij haar aanklopte. Ze had net haar rugzak gepakt en was bezig haar laarzen aan te doen.

‘Precies op tijd,’ zei ze tegen Bob. ‘Als we vroeg op pad gaan, zijn we vandaag nog het doolhof uit.’

‘Je hebt toch gehoord wat de burgemeester zei?’

‘Die man is niet goed bij zijn hoofd.’

‘Misschien niet, maar...’

‘Heb je dat papier nog ingevuld ook?’ Lin Li pakte het registratieformulier van Bob af, maakte er een propje van en gooide het over haar schouder de gang in.

‘Ik dacht....’

‘Niet meer doen,’ besloot Lin Li. Ze pakte Bob bij de schouders, draaide hem om, duwde hem naar buiten en sloeg de deur achter zich dicht.

‘Eerst gaan we Flapper zoeken en jij weet waar,’ zei Lin Li. Ze stak de sleutel in het slot en liet hem daar hangen.

‘Voor die rare burgemeester,’ legde ze uit aan Bob. ‘Geef je sleutel hier, dan doen we dat bij jou ook.’

‘Wat attent van je; daar had ik niet aan gedacht.’

‘Die rare man is al verward genoeg. Kom, genoeg tijd verspild.’

Ze liepen over het pleintje. Bij de fontein vulden ze de veldfles van Bob met water.

‘Hebben we nog genoeg te eten?’

‘Een halve rugzak vol,’ zei Bob, ‘van broodjes tot bananen.’

‘Dat moet genoeg zijn. Bob, na jou,’ zei Lin Li en ze gebaarde in de richting van de Zuidpoort, waar Bob was binnengekomen. Al snel liepen ze tussen de hoge groene muren.

‘Gaan we zo goed?’

‘Ongeveer.’

‘Hoe bedoel je ongeveer? Je weet toch nog wel hoe je bent gelopen gisteren?’

‘Ongeveer wel, ja.’

‘Daar heb je dat ongeveer weer.’

‘Ik weet het niet meer precies,’ zei Bob. ‘Kijk, neem nou deze afslag hier. Drie meter terug was er ook eentje en daar verderop komt er nog een aan. Welke heb ik genomen?’

‘Ik was er niet bij, Bob.’

‘Ik wel, maar ik weet het niet precies meer. Ik hoorde stemmen en lette niet meer zo goed op.’

‘Ja zo vinden we Flapper dus nooit!’

‘Ik weet alleen dat ik in noordwestelijke richting ben gelopen en dat we nu dus zo veel mogelijk in zuidoostelijke richting moeten.’

‘Loop je daarom steeds op je kompas te kijken?! Ik dacht ook al.’

‘Laten we nou maar gewoon doorlopen; dan zien we het wel.’

‘Dan zien we wel?!

‘Misschien lopen we wel goed, hoor,’ zei Bob. ‘80 Procent kans.’

‘Da’s nog altijd 20 procent kans op verkeerd.’ Lin Li zuchtte. ‘Maar vooruit maar.’

Zo liepen ze een uurtje of anderhalf door het doolhof. Bob hield trouw een zuidwestelijke richting aan. Lin Li vond dat uiteindelijk ook het meest logisch. Bij het geluid van kletterend water veerde Bob op.

‘Dat ken ik,’ zei hij en rende op het geluid af. ‘Hier was ik gisteren ook. Geen idee hoe we er nu gekomen zijn, maar hier was ik gisteren heel zeker.’

‘Heb je hier mijn spulletjes gevonden?’

‘Nee, maar ik weet wel welke kant ik op ben gelopen. Die kant!’ Bob wees naar rechts.

‘Hoe weet je dat nou?’

‘Ik ben de buxusgang in gelopen,’ zei Bob en hij deed dat nu weer.

‘Wacht!’ Lin Li rende achter hem aan.

Bob zette er flink de pas in. Hij herinnerde zich zijn route van gisteren nog vrij goed en herkende hier en daar een beuke- of zuurbesheg om hem te helpen. Op een zeker moment hield hij stil. Lin Li kwam hijgend achter hem aan.

‘Hier vond ik gisteren je muts,’ zei hij.

‘Weet je dat zeker?’

‘Heel zeker,’ zei Bob. ‘Ik ben de gang uit gelopen en aan het eind moest ik naar rechts en kon ik je spoor niet meer goed volgen. Ik heb toen enorm moeten zigzaggen om in de gang daarachter te komen’ Bob gebaarde met een boogje over de heg ‘Maar het lukte en ik vond langzaam maar zeker alles wat je had weggegooid.’

‘Bijna alles.’

‘Nou ja, bijna alles dan.’

‘Kom, dan volgen we het spoor weer en wie weet vinden we Flapper nu wel.’

Zo gezegd zo gedaan. Bob voerde Lin Li moeiteloos door de gangen, die voor Lin Li allemaal op elkaar leken, maar waar voor Bob veel verschil tussen zat.

‘Ach natuurlijk,’ zei Bob en stond stil. ‘Hier ben ik deze kant op gegaan.’

‘Ja, en wat dan?’

‘Hier ben ik dus van het spoor afgeweken, omdat ik stemmen hoorde. Daar ben ik toen op afgegaan en toen kwam ik bij het dorpje uit.’

‘Maar je had rechtdoor gemoeten.’

‘Ja, wel als ik op het spoor had willen blijven.’

‘Dat doen we dan nu!’

Met behulp van het kompas probeerden Bob en Lin Li zo veel mogelijk een rechte lijn te volgen. Daarvoor moesten ze soms hele stukken precies de andere kant op lopen, maar uiteindelijk kwamen ze een behoorlijk eind in de goede richting. Nergens vonden ze echter nog iets van de spulletjes van Lin Li. Van Flapper ontbrak ieder spoor. Totdat Bob per toeval eens omhoog keek en hem heel hoog bovenop de heg zag liggen.

‘Daar ligt-ie.’

‘Flapper!’

‘Maar hoe krijgen we hem beneden?’

‘Wees maar niet bang, Flapper, mama helpt je wel!’ riep Lin Li. Ze stak haar handen in de heg en pakte een stevige stam vast. Daarop begon ze zo hard ze kon te schudden en voordat Bob kon zeggen dat dat niet verstandig was van mama, viel Flapper naar beneden. Bob hoorde hem aan de andere kant van de heg in het gras ploffen.

‘Ho maar,’ zei Bob tegen Lin Li, die nog aan het schudden was en half in de heg was verdwenen.

‘Oooh,’ zei Lin Li, toen ze zag wat er was gebeurd. ‘Nu moeten we dus naar de andere kant.’

‘Dat kon nog weleens lastig worden, in een doolhof.’

Lin Li duwde de takken van de heg opzij en probeerde een opening te vinden waar ze doorheen kon glippen. Toen dat niet lukte stak ze haar arm door de heg in een poging Flapper te grijpen, maar ze kon er niet bij. Ze kreunde en steunde en zuchtte en gaf uiteindelijk met een luid ‘ach!’ op. Ze keek naar Bob.

‘De heggen zijn meters dik.’

‘Bob, je overdrijft. Maar je komt toch wel aan de andere kant, met je kompas?’

Bob dacht van wel.

‘Mooi, misschien vinden we dan ook mijn mobieltje nog wel terug.’

‘Jaja, fijn.’ Bob dacht met afschuw aan die urenlange gesprekken over niks die Lin Li op weg van en naar Antipodië met haar vriendinnen had gevoerd.

‘Maar welke kant gaan we eerst op? Da’s de vraag nu even. Rechtdoor is lastig, dat heb je net bewezen.’

‘We komen van daar,’ zei Lin Li en toen zijn we niet door de gang gekomen waar Flapper nu op me ligt te wachten.’

‘Ik zou het eerlijk gezegd niet weten. Misschien liepen we er wel langs zonder hem gezien te hebben; dat kan best.’

‘Voor mijn gevoel moeten we toch de andere kant op,’ besloot Lin Li.

‘Ik vind alles best,’ zei Bob. En dat was ook zo. Hij wilde Lin Li graag helpen haar knuffel terug te vinden. Bob keek op zijn kompas. ‘We moeten zo veel mogelijk het westen aanhouden.’

Ze liepen de gang uit in de richting die Lin Li had bepaald. Aan het eind ervan hadden ze naar rechts gewild, maar ze konden alleen maar naar links en daarna weer direct naar links. Vervolgens kwam er een splitsing. ‘Naar rechts of rechtdoor?’ vroeg Bob zich hardop af. Het werd naar rechts. Zo liepen ze juist weer van Flapper af, maar rechtdoor had hen ook niet veel geholpen en leek meer een richting op te zijn van een gebied dat ze al kenden. Althans, dat dacht Lin Li en Bob liet dat maar zo. Bij een T-splitsing gingen ze naar rechts en daarna weer naar rechts. Aan het eind van de gang waarin ze nu liepen zagen ze een fonteintje.

‘Niet weer!’ riep Lin Li.

‘Dat kan niet,’ zei Bob, ‘want dat is een heel andere kant op.’

Even later stonden ze wederom op een cirkelvormige open plek waar vijf gangen op uitkwamen en met een mooi en fris fonteintje in het midden.

‘Niet te geloven!’ riep Lin Li.

‘We zijn hier voor het eerst,’ zei Bob kalm. ‘Zie maar, geen buxusheg.’ Lin Li zag het niet.

‘Maar ik wel,’ zei Bob. ‘Kom, we drinken en eten wat en dan gaan we de gang in die het meest naar het westen leidt.’

En dat deden ze. Zo wisten ze min of meer terug te komen in de buurt van waar Flapper moest liggen. Op een zeker moment kwamen ze bij een vorksplitsing. Lin Li liep direct de rechtergang in, maar Bob hield haar tegen. Ze draaide zich om.

‘Als je nou zou moeten wijzen waar Flapper lag,’ zei Lin Li. ‘Welke kant zou je dan op wijzen?’

‘Die kant,’ zei Bob, de linkergang in wijzend. ‘Zo lopen we er recht opaf.’

‘Mis, hij ligt daar,’ Lin Li wees juist de rechtergang in, ‘precies rechtdoor.’

Bob en Lin Li konden het niet met elkaar eens worden en allebei wisten ze heel zeker dat ze zelf gelijk hadden en dat de ander het mis had. Bob had het zelfs hélémáál mis.

‘Dit is wat ze noemen een impasse,’ zei Lin Li met haar armen over elkaar.

‘En wat doen ze normaal gesproken met zo’n ding?’

‘Heel lang praten,’ zei Lin Li, ‘maar daar heb ik geen tijd voor en dus kun je twee dingen doen: mij volgen of niet.’ Bob zag haar gedecideerd de rechtergang in lopen.

‘Veel plezier met je ímpas,’ riep hij haar na, ‘dan ga ik wel de andere kant op met mijn kómpas!’ Lin Li stond stokstijf stil. Dat was waar ook. Ze keek over haar schouder. Dat was het moment waarop Bob had gewacht. Hij zwaaide en hield triomfantelijk het kompas omhoog. Vervolgens stapte hij resoluut de linkergang in.

‘Bob, kom onmiddellijk terug!’ Lin Li rende achter hem aan. Bob versnelde zijn pas. Toen Lin Li de linkergang in rende, was Bob al halverwege en toen Lin Li halverwege was, had Bob al een bocht naar links en daarna heel snel zelfs alweer eentje naar rechts genomen. Lin Li liep zo hard ze kon, want ze wist hoe hard Bob kon rennen. De bladeren van de heggen bewogen in de wind die ze maakte wanneer ze erlangs snelde. Naar links ging ze en daarna meteen naar rechts. Daar verderop zag ze Bob in het gras zitten. Lin Li bleef rennen en even later stond ze hijgend voor hem. Ze hief haar vinger en hield haar hoofd schuin, van plan om Bob eens even vermanend toe te spreken. Maar praten kon ze nog even niet, want ze was buiten adem. Net toen ze aanstalten maakte eindelijk wat te gaan zeggen, haalde Bob met een snelle beweging Flapper achter zijn rug vandaan.

‘Als je nu...,’ zei Lin Li nog, maar meer niet. Bob had glimlichtjes in zijn ogen.

‘Flapper!’ gilde zijn zus en greep hem met beide handen vast om hem eens goed te knuffelen. ‘Lag je daar zo alleen op de grond?’ zei ze tegen het konijntje. Bob stond maar weer eens op. ‘En had je me zo gemist?’ Bob raadpleegde zijn kompas.

‘Die andere gang was ook wel hier uitgekomen, hoor,’ zei Lin Li. Bob keek haar ongelovig aan. ‘Nou ja, misschien was die ietsje langer geweest.’

‘Kletskoek!’ vond Bob.

‘Maar het belangrijkste is, dat we Flapper hebben gevonden.’ Ze kuste hem nog een keertje en deed hem in haar rugzak.

‘Dan kunnen we nu mijn mobieltje zoeken.’

‘Niks ervan, we zoeken de uitgang.’

‘Maar dan kunnen we mama bellen om ons op te komen halen.’

‘O ja! Zie je het voor je?’

‘Ja, waarom niet?’

‘Mam, we zitten hier in een doolhof ergens aan de andere kant van de wereld – we weten niet precies waar – en als je ons nou eens kwam ophalen, dan zou dat heel fijn zijn.’

Lin Li zei niets.

‘De uitgang dus.’

‘Maar ik kan toch niet zonder mobieltje? Dan kan niemand me meer bereiken!’

‘Fijn is dat, hè!’

‘Nou nee!’

‘Ik vind van wel.’

‘Ja, maar jij bent een halve holbewoner.’

‘Maar wel eentje met een kompas.’

‘Hmpf.’

‘Trouwens, je wou toch een nieuw mobieltje? Dit is je kans.’

‘Zo makkelijk gaat dat allemaal niet.’

‘Lin Li, we vinden het nooit. Heb je het vroeg of pas laat weggegooid?’

‘Eh, ergens tussenin....’

‘Grote kans dat het stuk is ook.’

‘Maar...’

‘En dat de batterij leeg is.’

‘Dat zou inderdaad weleens kunnen, want...’

‘En trouwens, is het niet onder water gekomen toen je op de reuzepompoen viel?’

‘O ja, da’s ook zo.’ Lin Li was even stil. ‘Ok Bob, jij je zin. Op naar de uitgang dan maar.’

‘Mooi, welke kant op?’

‘Je hebt toch een kompas?’

‘Eens kijken,’ Bob keek naar zijn kompas en las voor wat erop stond, ‘noord-oost-zuid-west, o hier staat het: uitgang.’

‘Doe niet zo flauw, Bob. Ik bedoel: jij weet toch welke kant het op is?’

‘Hoe moet ik dat nou weten?’

Dat wist Lin Li ook niet, nu ze er eens over nadacht.

‘Maar we zouden eens die kant op kunnen lopen en dan zien we wel.’

Lin Li vond dat geen wetenschappelijke methode, maar omdat ze zo gauw niets beters wist, stemde ze in. Vooral omdat het volgens haar van het dorp af was en daar waren ze voor haar gevoel weer heel dichtbij gekomen. Zo liepen ze wederom in westelijke richting en probeerden ze dat zo veel mogelijk vol te houden, hoewel dat helemaal geen garantie was dat ze dan de uitgang zouden vinden.

‘Voor hetzelfde geld is de uitgang in het oosten,’ zei Lin Li.

‘Zou kunnen.’

‘Anders lopen we straks de andere kant op.’

Zo goed en zo kwaad als het ging, liepen Bob en Lin Li in westelijke richting door het immense doolhof. De ochtend kwam ten einde. Gezeten in het gras, in de schaduw van een heerlijk ruikende heg met kleine bloemetjes, aten ze hun lunch. Dat smaakte goed, na zo’n lange wandeling.

‘Wat kan mij het schelen dat die heg lekker ruikt,’ zei Lin Li met haar mond vol toen Bob weer eens opmerkte hoe mooi dat toch wel niet was. ‘Ik wil naar huis!’

‘Ik ook, maar dan kun je toch nog wel genieten van de natuur om je heen?’

‘Holbewoner, ik zei het toch al.’

‘Dat heeft er niks mee te maken en, hé kijk nou, een distelvlinder!’

‘Bob, er komt een dag dat je inziet dat je je hele leven hebt verdaan met onbenulligheden.’

‘Dat zal wel, maar dat kan me niks schelen.’

‘Nee? Dat zullen we dan nog weleens zien. Kom, we gaan.’

Lin Li stond op en deed haar rugzak weer om. Ze bukte zich en trok Bob overeind.

‘Opstaan, luiwammes! Moderne mensen die niet meer in grotten bivakkeren en rondom kampvuren luieren, gaan na het eten weer aan het werk.’

‘Ho maar,’ sputterde Bob. Hij keek op zijn kompas en wees recht vooruit. ‘Die kant op.’

De tocht ging in westelijke richting door.





Ze hadden alweer een paar uur gelopen en wilden net pauze nemen toen Bob plotseling stilstond.

‘Hoor je dat?’ vroeg hij. Hij kantelde het hoofd en spitste de oren. Lin Li luisterde aandachtig, maar hoorde niets.

‘Wat dan?’

‘Ik hoor iets,’ zei Bob. ‘Kom, het komt daarvandaan.’

Ze liepen verder door de gang. Lin Li hoorde het nu ook. Een schraperig geluid in een onvast ritme: chwie-chwie-chwie. ‘Een vogel’, opperde Lin Li. Bob dacht van niet.

‘Een deur die op en neer beweegt in de wind, met roestige scharnieren die weleens gesmeerd mogen worden.’ Het leek Bob sterk.

‘Een oud windmolentje; dat moet het zijn.’ Wat het ook was, het kwam dichterbij. Of beter: Bob en Lin Li kwamen dichterbij. En na de volgende bocht zagen ze waar het vandaan kwam. Daar stond een man op een ladder de heg te knippen met een grote schaar. En de schaar piepte bij elke knip.





Hoofdstuk 14

De tuinman met de kardinaalsmuts





‘Een tuinman!’ riep Lin Li.

De man hield even op met knippen om over zijn schouder te kijken wie hem bij zijn werk stoorde. Hij nam Lin Li en Bob op en ging vervolgens zonder iets te zeggen verder met knippen.

‘Wat doet u nou hier?’ vroeg Lin Li, terwijl ze haar rugzak op de grond zette.

‘Ik sta het plafond te witten,’ antwoordde de tuinman.

‘Nee, u bent de heg aan het knippen.’

‘Als jij zelf zo goed weet wat ik aan het doen ben, waarom vraag je het mij dan?’

‘Ik bedoelde het ook niet zo.’

‘Nee?’

Nee, wat ik wou zeggen is dat ik verbaasd ben u hier aan te treffen.’

‘Dat zei je anders niet.’

‘Nee, maar dat bedoelde ik dus wel.’

Gek hoe je soms dingen zegt die iets heel anders betekenen, dacht Bob, maar hij wist dat Lin Li dat wel vaker deed.

‘Ah, dus wat doet u? betekent volgens jou: wat een verrassing u hier te zien?’ vroeg de tuinman, zonder op te kijken.

‘Nou, niet altijd, het kan ook heel goed ‘wat doet u?’ betekenen of iets heel anders; dat hangt ervan af.’

‘Waar hangt dat vanaf?’

‘Van de omstandigheden.’

‘Van de omstandigheden,’ herhaalde de tuinman gapend. ‘Mag ik jou eens een vraag stellen?’

‘Natuurlijk!’

‘Wat doe je?’

‘Ik?’

‘Ik stel een vraag en in plaats van een antwoord krijg ik een vraag terug,’ zuchtte de tuinman, net hoorbaar.

‘Ah,’ zei Lin Li, ‘ook goed. Nou dan, het antwoord: ik sta met u te praten.’

‘Dat vroeg ik niet.’

‘Jawel, u vroeg wat ik deed.’

‘Maar daarmee bedoelde ik natuurlijk te vragen of je wist hoe laat het was.’

‘Dat kan niet,’ zei Lin Li.

‘Tien voor drie,’ riep Bob, die blij was dat hij ook eens wat kon zeggen.

‘Hoezo kan dat niet?’

‘Dat zou je gewoon op een andere manier vragen. Zoiets als: heb je misschien een horloge?’

‘Ja hoor, je hebt gelijk,’ zei de tuinman en hij voegde er, weer bijna onhoorbaar, aan toe, ‘sinds wanneer sturen ze gekken naar Norrehof?’

‘Maar wat een verrassing u hier midden in het doolhof aan te treffen!’ zei Lin Li, die zich niet gemakkelijk uit het veld liet slaan.

‘Zijn we midden in het doolhof dan?’

‘In het doolhof, bedoel ik.’

‘Hmmm.’ De tuinman keek een beetje zuur naar beneden. ‘Waar we ook mogen wezen, voor mij is het geen verrassing.’

‘Bent u dan niet verbaasd ons hier te zien?’

‘We hadden het niet over jullie, maar over mij en ik ben niet verrast dat ik mezelf daar aantref waar ik mezelf heb heengesleept vanochtend.’

‘Nee, dat snap ik, maar u bent vast wel minstens een heel klein beetje verbaasd ons hier aan te treffen.’

‘Nee.’

‘O...’

‘Ik ben hier al zoveel rapaille tegengekomen in al die jaren; mij verbaast niets meer.’

Al die tijd was de tuinman aan het knippen geweest, maar nu kon hij vanaf zijn huidige plek geen uitstekende takken meer bereiken en kwam hij van de ladder af geklommen. Beneden aangekomen deed hij zijn hoed af, nam er een klein plat flesje uit en zette dat aan zijn mond. Het flesje ging daarna weer terug in de hoed, die weer op zijn hoofd ging. Terwijl hij met een hand zijn mond afveegde, keek hij eens goed naar Lin Li en Bob.

‘Verdwaald, zeker?’ zei hij.

‘Bedoelt u of we de weg kwijt zijn?’ vroeg Lin Li.

‘Daar heb je weer een vraag op een vraag,’ mopperde de tuinman. Lin Li keek naar de grond. ‘Ga er nou maar vanuit dat ik zeg wat ik bedoel, dame.’

‘We weten precies waar we zijn,’ zei Lin Li.

‘Eh, mijn zus bedoelt dat we geen idee hebben!’ riep Bob snel en gaf Lin Li een por met zijn elleboog.

‘Da’s nou ook wat,’ zei de tuinman. Hij zette zijn ladder wat verderop tegen de heg en klom erop.

‘Ja,’ zei Bob, ‘maar u kunt ons vast wel de uitgang wijzen.’

‘Zeker,’ zei de tuinman.

‘Oh, dat zou mooi zijn!’ riep Lin Li blij.

‘Dat niet,’ zei de tuinman en de schaar ging weer van chwie-chwie-chwie.

‘Waarom dan niet?’ vroeg Lin Li teleurgesteld.

‘Omdat dat tegen de wet is, mevrouwtje, dat weet je best. Weer naar de bekende weg vragen, hè?!’

‘Maar de weg naar de uitgang is voor ons helemaal geen bekende weg,’ zei Bob.

‘Dat weet ik,’ zei de tuinman.

‘Kunt u ons nu de uitgang wijzen of niet?’ vroeg Lin Li ongeduldig.

‘Natuurlijk kan ik dat.’

‘Goed dan, waar is de uitgang?’

‘Dat zeg ik niet.’

‘Het lijkt wel of u het ons niet wílt vertellen,’ zei Lin Li boos.

‘Daar zeg je nu eindelijk eens iets zinnigs,’ zei de tuinman. ‘Ik kan het wel, maar ik wil het niet.’

Hij was weer uitgeknipt en klom van de ladder. Hij harkte de afgeknipte takken bij elkaar en deed die in een grote zak. Vervolgens klapte hij de ladder in, zodat hij hem eenvoudig onder de arm kon nemen. De enorme schaar ging met riempjes op zijn rug.

‘Het is weer mooi geweest en ik wil nog voor het donker thuis zijn,’ zei hij tegen de twee. Hij zwaaide de zak met takken over zijn ene schouder. ‘Morgen is er weer een dag.’ Daarop deed hij zijn hark over zijn andere schouder en begon te lopen.

‘Hé wacht,’ riep Lin Li, maar de tuinman keek niet om en liep met grote passen van hen vandaan. Lin Li zette de achtervolging in.

‘Kom op, Bob, we volgen hem gewoon!’

Dat leek Bob een goed idee en hij zette het op een lopen. De tuinman reageerde niet op Lin Li’s geroep en liep zonder te aarzelen heel snel door de gangen van groen. Lin Li en Bob volgden hem zo goed als ze konden. Soms verdween de tuinman uit het zicht, doordat hij een hoek om was gegaan, maar zodra Lin Li en Bob enige seconden later dezelfde hoek namen, zagen ze hem weer. Op één keertje na. Ze snelden de bocht om en zagen dat ze op een kruispunt van acht gangen waren aangekomen. Snel keken ze om zich heen, maar van de tuinman was in geen van de gangen een spoor te bekennen. De gangen waren allemaal zo kort dat de tuinman allang weer de volgende hoek om was.

‘Dat is fraai!’ zei Lin Li stampvoetend. ‘Welke gang zou hij genomen hebben?’

Bob had geen idee. Lin Li stelde voor er snel eentje te proberen; ze renden een gang in en de bocht om. Voor hen zagen ze een lange gang met een aantal afslagen aan de rechterkant, maar geen tuinman. Nog even renden ze door, maar hij was in geen velden of wegen te bekennen.

‘Ach, het heeft geen zin,’ zuchtte Lin Li, terwijl ze zich in het gras liet vallen. Ze lag op haar rug met haar handen achter haar hoofd en haar knieën opgetrokken. Bob ging naast haar liggen.

‘Dan proberen we het morgen toch gewoon weer,’ zei hij.

‘Ja, natuurlijk!’ riep Lin Li, terwijl ze rechtop ging zitten. ‘Morgen komt hij terug.’

‘Er is hier zoveel te doen,’ zei Bob, ‘dat ik denk dat hij wel altijd ergens hier aan het werk zal zijn. Waarschijnlijk gaat hij door waar hij is opgehouden.’

‘Ja, we wachten hem hier gewoon op morgen en dan volgen we hem naar de uitgang. Daar zal hij van opkijken.’ Lin Li glimlachte weer. Bob nam zijn veldfles uit zijn rugzak en nam een slok. ‘Jij wat?’

‘O nee, Bob! Mijn rugzak!’

Bob zag hem niet.

‘Ik heb hem daar achtergelaten.’

‘Waar?’

‘Waar we de tuinman tegenkwamen. Ik had hem even afgedaan, want mijn schouders deden zeer.’

‘Dan gaan we hem toch even halen; zo ver is het niet en we hebben verder toch niks te doen,’ zei Bob.

‘We zitten in een doolhof, Bob. Weet je wel hoeveel gangen we hebben gezien en hoeveel afslagen we hebben genomen?’

‘Nee, maar...’

‘En je hebt ook niet op je kompas gekeken.’

‘Nee, allicht niet, maar ik kan de weg nog wel terugvinden hoor. Als we niet te lang wachten.’

Lin Li sprong op en stak Bob haar hand toe. Ze hielp hem op te staan.

‘Kom op dan. Ik geloof er niks van, maar wat moeten we anders?’

Bob scheen echter vrij zeker van zijn zaak te zijn en hij leidde zijn zus terug door gangen en langs afslagen. Bij één kruispunt aarzelde Bob en hield stil.

‘De weg kwijt?’ vroeg Lin Li.

‘Ik moet even kijken,’ zei Bob.

‘Wat maakt het uit? Je weet het niet meer.’

‘Rechts of links; ik weet het even niet,’ gaf Bob toe.

‘Of rechtdoor,’ zei Lin Li.

‘Nee, niet rechtdoor.’

‘Waarom niet?’

‘Ik zie laurierkers en daar zijn we zeker niet langs gekomen.’

‘Hè?’

‘Laurierkers, daar met die witte bloemetjes.’ Bob wees op de heg een stukje rechtdoor aan de linkerkant.

‘Ik snap het niet.’

‘We zijn niet langs laurierkers gelopen, want dat zou ik wel hebben gezien. Maar wel langs taxus en die zie ik zowel links als rechts. En haagbeuk hier rechts, maar dat hebben we nogal vaak gezien.’

Bob keek eens goed naar de heggen en schudde het hoofd. ‘Ik weet het niet meer.’

‘Maar wacht eens even, bedoel je te zeggen dat de heggen allemaal anders zijn?’

‘Wist je dat dan niet?’

‘Een heg is een heg.’

‘Hahaha, tuurlijk niet!’

‘Voor mij wel.’

‘Het zijn toch allemaal verschillende soorten planten!’

‘Bob?’

‘Ja.’

‘Zeg eens eerlijk: heb je zo de weg teruggevonden door op de planten te letten?’

‘Het gaat automatisch. Zoals jij altijd precies weet wat iemand voor kleding aan had. Wat voor kleur hadden de knopen op het jasje van de tuinman?’

‘Zilver, en eentje was-t-ie kwijt.’

‘Ik heb geen idee,’ zei Bob. ‘Daar let ik niet op.’

‘Ik ook niet, ik zie het gewoon.’

‘Dat heb ik dus met de natuur.’

‘Ah, ik snap het,’ zei Lin Li. ‘Laat me even nadenken.’ Ze had haar hand aan haar kin en haar ogen staarden in de verte. Zonder iets te zien, wist Bob.

‘Heb je toevallig pen en papier in je rugzak?’

‘Potlood ook goed?’

Bob gaf het haar.

‘Bob, we lopen even terug. Ik heb een idee.’

Ze liepen terug naar de vorige afslag. Het was een T-splitsing.

‘Welke kant is de tuinman hier op gegaan?’

‘Linksaf.’

‘En welke struiken zie je hier?’

‘Een heleboel verschillende.’

‘Welke dan?’

‘Links haagbeuk en daarnaast zuurbes met hondsroos ertussen.’

‘Hondsroos?! Dat klinkt als een ziekte die je niet wilt hebben,’ zei Lin Li afkeurend.

‘Het is gewoon een struik met lieve kleine roosjes.’

‘Zo klinkt het anders niet, maar we zijn hier niet om de lokale flora te bediscussiëren, Bob. Wat nog meer?’

‘Hier aan deze kant, met die kleine groenig-witte bloempjes, dat is kardinaalsmuts,’ wees Bob.

‘Kardinaalsmuts?’

‘Omdat het daarop lijkt,’ legde Bob uit.

‘Het lijkt helemaal nergens op en zeker niet op de muts van een kardinaal.’

‘Toch heet het daarom zo. Vanwege de besjes die eraan komen, geloof ik; die lijken er wel op.’

‘Hoe weet jij dat nou? Heb je ooit weleens een kardinaal gezien dan?’

Daar moest Bob even over nadenken, maar Lin Li wachtte niet op antwoord. ‘Laat staan zijn muts.’

‘Ik denk het inderdaad niet,’ moest Bob toegeven.

‘Ik dacht het ook niet. De enige geestelijke die jij kent is Sinterklaas en dat is een bisschop en die heeft geen muts maar een mijter. Is er soms ook nog Sinterklaasmijter te zien hier?’

‘Nee. Wel meidoorn, de hele heg aan de rechterkant, zo te zien. En in de heg aan de overkant zit hulst. Mooi, hoor.’

Lin Li maakte driftig aantekeningen. ‘Kom, verder.’

Bij de volgende afslag, een kruising, vroeg ze weer wat voor struiken Bob herkende.

‘Zuurbes, liguster, een soort conifeer die ik verder niet ken, haagbeuk weer, kardinaalsmuts - ik kan het ook niet helpen - en iets verderop schiet egelantier tussen de buxus op.’

‘En welke kant ging de tuinman hier op?’

‘Naar rechts.’

‘Lopen we weer verder.’

Zo werkten Bob en Lin Li een aantal splitsingen en kruisingen af, totdat ze bij de plek kwamen waar ze de tuinman uit het oog hadden verloren. Bob herkende heel veel verschillende struiken hier. Lin Li zag het verschil vaak nog niet eens als Bob haar erop wees, maar Bob was zeker van zijn zaak. Lin Li maakte aantekeningen en bestudeerde de volgetekende velletjes.

‘Dan is hij hier schuin naar links gegaan!’ riep ze uit.

‘Hoe weet je dit ineens?’

‘Hoe eenvoudig!’

‘Zeg nou.’

‘Respecteer de natuur en de natuur laat u vrij. Natuurlijk!’

‘Maar....’

‘Bob, de planten zijn een code en die is heel erg simpel.’

Bob keek verwachtingsvol.

‘Kijk, steeds als je kardinaalsmuts op de hoek ziet moet je opletten, want dan moet je een afslag nemen. Dat zag ik direct, alleen welke kant moet je op?’

Bob keek haar met een lege blik in de ogen aan.

‘Dat wordt bepaald door taxus en buxus, Bob. Kardinaalsmuts is daar steeds tussenin geplant. Was je dat ook opgevallen?’

Het was Bob niet opgevallen, maar het zou kunnen.

‘Het is heel simpel: je houdt kardinaalsmuts dus aan de korte kant van de afslag. Taxus na kardinaalsmuts betekent: het doolhof uit. Buxus na kardinaalsmuts is het doolhof in.’

Lin Li wees op de hoek van de splitsing met kardinaalsmuts.

‘Dit is toch kardinaalsmuts, zei je net.’

‘Dat klopt.’

‘En is dat niet taxus aan deze kant?’

‘Ja, en buxus aan de andere kant.’

‘Precies, dus moeten we de kant van taxus op.’

Het begon Bob een beetje te dagen.

‘Natuurlijk is dit een gekke splitsing, want er komen maar liefst acht gangen samen en hier moet de tuinman dus goed onthouden welke kant hij op moet wanneer hij het doolhof weer in wil.’

Bob knikte, maar begreep het maar half.

‘Maar dat maakt niet zoveel uit. Waar het om gaat is dat je het doolhof uit komt en dat gaan we nu doen.’

‘Vooruit dan!’

‘Ho, eerst lopen we terug om mijn rugzak op te halen. Dan kunnen we gelijk zien of mijn theorie werkt. Ik hoop alleen dat we geen ingewikkelde kruisingen tegenkomen zoals deze hier.’

Ze hadden geluk, want nergens bestond er enige onduidelijkheid. Lin Li vond nog uit dat een kruising zonder kardinaalsmuts rechtdoor betekende, maar dat sprak voor zich, vond ze, hoewel ze wel steeds aan Bob moest vragen welke struiken of planten er te zien waren en dat sprak voor Bob weer voor zich, zei hij dan. Al met al hadden ze Lin Li’s rugzak zo gevonden. Zonder te dralen, keerden ze eensgezind weer om en liepen ze terug. Bob herkende de planten zonder veel moeite en snel navigeerden ze door het doolhof. Ze kwamen langs plekken waar ze nog niet eerder geweest waren en dat was hoopvol, vond Lin Li. Fonteintjes kwamen ze regelmatig tegen en dan dronken ze wat. Ze liepen door lange rechte gangen en soms door kronkelende gangen waar je duizelig van werd als je te hard liep. En ze kwamen bij een grote rechthoekige bloementuin, met bankjes eromheen en twaalf ingangen. Hier moest Bob even goed zoeken naar kardinaalsmuts, maar hij vond hem uiteindelijk. Uren liepen ze door het immense doolhof. De zon begon al te zakken, toen ze na een lange rechte gang zonder afslagen ineens buiten stonden.

‘Bob, we zijn eruit!’ riep Lin Li verbaasd en opgelucht. ‘Eindelijk weer eens een horizon!’

‘Hoera!’ riep Bob. ‘Ik kan geen kardinaalsmuts meer zien!’





Hoofdstuk 15

In de Aap gelogeerd





Iets van het doolhof af was een herberg.

‘Priklimo!’ zei Lin Li vastberaden. Toen ze bij de herberg aankwamen, zagen ze de tuinman met een stel collega-tuinmannen en vrouwen buiten op een bankje aan een grote pot bier zitten.

‘Zo zo,’ zei hij, toen hij de twee ontwaarde, ‘dat had ik niet gedacht.’

‘Het was kinderlijk eenvoudig,’ pochte Lin Li.

‘Het was ook kinderlijk eenvoudig jullie af te schudden.’

‘We wisten genoeg.’

‘Petje af,’ zei de tuinman, ‘dat hebben jullie goed gedaan. Ga zitten, dan drinken we samen wat om jullie ontsnapping te vieren.’

‘Priklimonade graag,’ zei Lin Li.

‘En hebben ze hier ook wat te eten?’ wilde Bob weten.

‘Bob, daar hebben we geen tijd voor,’ zei Lin Li. ‘We vertrekken zodra we hier klaar zijn.’

Terwijl Bob honderduit met de tuinmannen praatte over planten en bloemen, vulde Lin Li ongezien haar laarzen en die van Bob. Ze waren maar half vol, maar dat moest genoeg zijn.

De tuinman moest maar eens op huis aan, vond hij. Hij rekende af en stond op.

‘Dank u, wij moesten ook maar eens gaan,’ zei Lin Li.

‘Kunnen we hier niet overnachten en morgenochtend vertrekken,’ zei Bob. ‘Ik heb slaap.’

‘Slapen doe je maar onderweg.’ Lin Li haalde haar pak vast uit haar rugzak.

‘Kom op, luilak!’

‘Ik vlieg liever niet in het donker, moet ik bekennen.’

‘Bob!’

‘Je kunt hier prima overnachten,’ zei de tuinman. ‘En iedere ontsnapte gevangene heeft recht op een gratis nacht.’

Lin Li keek hem aan.

‘Dat wisten jullie toch wel.’

‘Eh ja, tuurlijk.’

‘Nou dan, neem het er dan van. Dat heb je wel verdiend. Hoor je dat, Hildegonda?’ riep hij over zijn schouder naar de waardin. ‘Ze willen alweer gaan.’

De waardin kwam erbij staan en zette haar stevige handen in haar stevige zij.

‘Niks ervan,’ zei ze. ‘Niemand kan zeggen dat de waardin van herberg De Aap niet gastvrij is.’ Ze wees op het uithangbord dat boven haar hoofd lichtjes in de zachte bries op en neer wiegde. Een aap in een rood uniform keek Bob en Lin Li vanaf het bord breed grijnzend aan.

‘Jullie blijven hier logeren vannacht en morgenochtend mag je na een stevig ontbijt weer weg.’

‘We hebben echt haast,’ probeerde Lin Li nog.

‘Haast? Moet je soms uit hooien?’ lachte de waardin.

‘Nee,’ zei Lin Li zacht en onzeker.

‘Tuurlijk niet, jongens! Het ziet ernaar uit dat deze twee ex-bewoners van Norrehof vannacht te gast bij je zijn,’ besloot ‘die bemoeiallerige grapjurk van een tuinman’ zoals Lin Li hem later noemde toen ze diep weggezakt en stiekem best tevreden in een groot en warm bed lag.

‘Prachtig,’ zei de waardin, ‘dan zal ik eens beginnen met hun het traditionele ontsnappingsfeestmaal voor te zetten. Dat zeggende troonde ze Bob en Lin Li met zich mee naar binnen en zette hen neer in twee zware, houten stoelen aan een tafel bij het haardvuur.

‘Wat mag het wezen?’ vroeg de waardin.

‘Pizza!’ riep Bob meteen.

‘Zeg, dit is geen driesterrenrestaurant, meneer. Je kunt hier alleen maar kiezen wat je wil drinken en verder is het eten wat de pot schaft.’

‘O, en wat schaft de pot dan?’

‘De hond, als je niet opschiet met bestellen.’

‘Een appelsapje voor mij,’ zei Lin Li.

‘Ja, voor mij ook,’ besloot Bob snel.

‘Joost, twee appelsap!’ riep de waardin naar achteren met een stem als een misthoorn, terwijl ze weer naar buiten liep. ‘En verder tweemaal het ontsnappingsmaal,’ gilde ze bij de deur.

‘Komt eraan, de rapen zijn al gaar!’ klonk het vanuit de verte.

Even later kwam er een haastige jongeman naar de tafel gesneld, met zoveel op zijn armen gestapeld dat het wel een jongleur in het circus leek. Tot grote verbazing van Lin Li wist hij zonder ook maar iets te laten vallen, alles op tafel te zetten en in razend tempo bovendien.

‘Twee porties gebakken peren, zure druiven, gesneden koek, kijkt u eens, twee kannen appelsap – niet het onderste uit de kan drinken, dat weet u hè, ongedopte boontjes – doppen moet u zelf maar doen – hete soep, rapen en gestoofde kool. Ziezo.’ En weg was hij weer. Hij had nog maar net weer plaatsgenomen achter de toog, waar hij volgens Lin Li een of andere plaat stond te poetsen, toen zijn moeder hem riep vanaf het terras.

‘Jongen, de kat zit weer in de boom. Kom je even kijken?’

Als een haas snelde Joost naar buiten.

‘Waar zit-ie? O, ik zie hem al.’

Een mauw werd gevolgd door een plof en nog harder gemauw.

‘Goed gedaan, knul. Hier heb je de bel. Ik hou d’r wel even vast.’

‘Ziezo.’

‘Wat zal je vader blij zijn, want die wou d’r volgens mij nog knijpen, als-t-ie vanavond terugkomt van de bierkaai met een stuk in zijn kraag.’

Joost snelde weer naar binnen. Hij keek even opzij naar zijn gasten. Bob zat net in de rauwe boontjes te roeren en Lin Li proefde voorzichtig van de soep.

‘Lange tanden,’ vond Joost en hij was alweer achter de toog, waar hij volgens Lin Li wat aanrommelde met een of ander raar apparaat.

Bob was net aan het vertellen dat hij de gebakken peren erg lekker vond en hielp zich aan de portie van Lin Li, toen er achter de toog iemand met een mechanische stem aan een stuk door luid begon te praten.

‘Ja, daar ben ik dan weer! Is iedereen blij me te zien? Dacht ik het niet? Joost kerel, jij bent ook sprekend je vader, als twee druppels water, maar als ik het zeggen mag en dat mag ik, dan zou ik voortaan fijner gemalen bonen nemen, want anders heb je de poppen weer aan het dansen.’

‘Nee, die liggen vastgebonden op zolder. Moeder kreeg er de horlepiep van.’

‘Wat was dat daar, Joost jongen?’ gilde de waardin vanaf de deur.

‘Niks mam; het koffieapparaat was in de bonen, maar ik heb het weer aan de praat gekregen.’

‘Dat ben ik dus!’

‘Da’s mooi, dan kun je gelijk die ex-criminelen daar aan een kopje andere thee helpen, want ze hebben het zo te zien achter hun kiezen.’

‘Allang,’ zei Lin Li.

‘En geef ze van de taart ook,’ riep de waardin nog.

‘Ha, lekker!’ zei Bob en hij nam zijn laatste slok appelsap.

‘Au!’ riep hij hard. Joost kwam net aangesneld.

‘Ik had toch gewaarschuwd voor het onderste uit de kan,’ zei die verontwaardigd, alsof hij zelf het deksel op zijn neus had gekregen. ‘Hier heb je andere thee en je taart.’ En weg was hij weer.

Bob wreef over zijn neus. Lin Li begon aan haar taart.

Daar was de waardin weer, met een pot mosterd.

‘Heb je het ooit zo zout gevreten of ging het erin als koek?’

Gelukkig had Lin Li net haar mond vol en was Bob haar voor.

‘Het was heerlijk!’ loog hij enthousiast. De blik van Lin Li sprak boekdelen.

‘Aaach, ze kan geen pap meer zeggen,’ concludeerde de waardin.

‘Werkt u hier al lang?’ Bob probeerde de conversatie van de kwaliteit van de maaltijd af te leiden, voordat Lin Li zich ermee kon bemoeien.

‘Al meer dan vijfentwintig jaar,’ antwoordde de waardin.

‘Hebt u hier dan destijds ook Kale Wim en Dikke Toos te gast gehad.’

‘O ja, maar dat is jaren geleden. Die zijn tegelijkertijd met de heren Hikke en De Vet ontkomen. Die hebben nu een boomplanterij samen. En Wim is leraar biologie geworden.’

‘Zie je wel,’ zei Lin Li tegen Bob. Ze had juist haar mond leeg.

‘En Willem en Loetje?’ wilde Bob weten.

‘Nee, alleen Willem,’ verbeterde Lin Li, ‘Loetje is weer terug in Norrehof, Bob.’

‘Willem? Schele Willem van achter de Grasduinen? Nee, die niet, die zit al jaren vast.’

Bob verslikte zich. ‘Die zwerft dus nog rond!’

Lin Li leek het niet te deren. Ze keek ongelukkig naar haar bord.

‘Het is hier allemaal niet te vreten, Bob,’ zei ze, toen de waardin weer weg was.

‘Ik vond het wel meevallen.’

‘Jij bent niks gewend.’

‘Ik eet thuis anders precies hetzelfde als jij.’

‘Maar mama kan goed koken!’

‘Weet je, als je eens echt lekker wil eten, moet je in Luilekkerland zijn,’ zei Bob.

Lin Li slaakte een lange diepe zucht. ‘Van dromen kun je niet eten,’ besloot ze.





De volgende ochtend waren de twee al vroeg op. Het ontbijt was verrassend goed, maar de bediening uiterst traag. Dat kwam doordat Joost zijn oren goed vasthield omdat hij bang was dat het koffieapparaat ze hem anders van het hoofd zou kletsen, beweerde hij.

Na het ontbijt maakten ze zich klaar voor de reis. Ze liepen naar het midden van het landweggetje voor de herberg. De zon kwam net op en er was niemand te zien. Bob genoot van de frisse ochtendlucht.

‘Negenmeren’ zei Lin Li. Ze programmeerde haar computertje en dat van Bob, die dat onder luid protest toeliet. De druk op de groene knop zette hen in de juiste richting. Ze namen een aanloop. Het bekende piepsignaal klonk en ze schoten de lucht in. Veilig en wel op hoogte keek Bob om naar het doolhof.

‘Als een stad zo groot,’ zei hij.

‘Ja,’ antwoordde Lin Li, ‘maar slechts een stipje op die heel grote aarde waar wij zo snel overheen vliegen.’

Bob knikte plechtig.

‘En toch de hele wereld voor de bewoners van Norrehof.’

‘Dat stelletje laffe sufkoppen,’ vond Lin Li, ‘is geen verlies voor de beschaving.’

Bob had toch wel medelijden met de gevangenen daar beneden, ook al waren het geen natuurvrienden. Maar het doolhof was allang uit beeld verdwenen en zijn gedachten dwaalden af naar fruitvissen en sneeuwballen gooien. Hij blies snel zijn kussentje op en ging, net zoals Lin Li, lekker achterover liggen. Ze praatten over van alles en nog wat en keken af en toe naar beneden, waar wegen naar vreemde steden voerden en rivieren hun weg naar onbekende wateren vonden. Tegen de avond vlogen ze nog steeds. Ze hadden al een tijdje niets tegen elkaar gezegd. Bob was moe en installeerde zich voor de nacht.

‘Welterusten,’ zei hij tegen Lin Li, maar die was al vertrokken.





Hoofdstuk 16

Het luchtkasteel





Lin Li werd wakker van een koude neus. Ze waren nog steeds in de lucht. Beneden haar zag ze een dicht wolkendek.

‘Slecht weer, dus we zullen wel bijna thuis zijn,’ geeuwde ze.

‘O, je bent wakker,’ zei Bob op dat moment en hij draaide zich naar haar om.

‘Wolken, Bob.’

‘Al een tijdje. Kijk daar eens, recht vooruit.’ Bob wees op een wolk die als een toren uit het wolkendek omhoog kwam gerezen. Ze gingen er recht op af.

‘Brrrr, zo halen we nog een nat pak,’ zei Lin Li. ‘Daar heb ik helemaal geen zin in.’

Ze deed haar kraag op en keerde haar rug naar de wolk. Bob volgde haar voorbeeld. Even later werden ze door de wolk opgeslokt en zagen ze geen hand voor ogen meer.

‘Net als dichte mist,’ hoorde Bob zijn zus zeggen. Hij wist dat ze vlak naast hem was, maar hij zag haar niet. Bob vond het wel leuk, maar Lin Li klaagde voortdurend dat ze niets zag en dat haar pak klam werd en haar haar vochtig en dat het koud was en onaangenaam. Bob merkte daar niks van.

‘Dit is toch niet normaal, Bob. Had de professor niet iets in kunnen bouwen waardoor we langs de wolken vliegen. Zodra we terug zijn, zal ik hem daar eens....’

Middenin de zin hield Lin Li op met spreken. Bob hoorde nog wel een doffe plof, gevolgd door een gil van zijn zus, waaraan duidelijk te horen was dat ze naar beneden viel.

Hoe kan dat nu? dacht Bob, terwijl hij verder vloog. Tijd om daar over na te denken had hij echter niet, want plots verdwenen de mistflarden en zag hij tot zijn stomme verbazing dat hij ergens naar binnen was gevlogen. Een kamer met roodfluwelen gordijnen en stenen vensters en – boem! – muren. Nog in de val dacht Bob dat de botsing geen pijn had gedaan. Hij was eigenlijk helemaal niet hard tegen de muur op gebotst en zacht voelde het ook toen hij landde. Maar dat was niet zo gek, want hij landde precies in een bed met grote kussens waarin hij wegzakte.

Dan zal Lin Li ook wel zacht geland zijn, dacht hij en ging rechtop zitten. Bob was in een ronde kamer terechtgekomen, met een hoog plafond en een open raam waardoor hij zojuist naar binnen was komen vliegen. In de kamer stonden een groot bed en wat houten meubeltjes. Aan de muur hing een ovalen spiegel en op de tafel ernaast lagen een heleboel kleine voorwerpen, zoals beeldjes, juwelenkistjes, vaasjes en nog veel meer.

Dit is de kamer van een meisje, huiverde Bob. Wat een rotzooi.

‘Hallo!’ zei plots een lief stemmetje naast hem. Bob schrok ervan.

‘Wat doe je in mijn bed?’ Een klein meisje met grote ogen en roodblonde krulletjes keek hem guitig aan. ‘Je hoeft niet te schrikken, hoor. Ik doe je niets.’

‘Ik eh ben verdwaald,’ zei Bob. ‘Ik kan er ook niks aan doen, maar ik zag niets door de mist en ben toen per ongeluk door het raam gekomen.’

‘Per ongeluk?’

‘Ja.’

‘Da’s ook gek.’

‘Ja, maar toch is het zo,’ zei Bob, die uit het enorme bed probeerde te komen. ‘Ik denk dat ik maar weer eens ga.’

‘Blijf!’ zei het meisje. Ze greep zijn arm vast en drukte die stevig tegen zich aan. Bob kon geen kant meer op.

‘Je bent uit de lucht komen vallen in mijn bedje en dus ben je van mij.’

‘Wie zegt dat?’

‘Ik!’

‘Maar ik zeg van niet,’ zei Bob, terwijl hij zich verbaasde over de stevige greep waarin het meisje hem had.

‘Maar ik ben een prinses en dus heb ik gelijk.’

‘Ja maar...’

‘Je bent mijn droomvriendje!’

‘Help...’

‘Hihi, mallerd, je hoeft niet te doen alsof je wilt ontsnappen, hoor. Ik weet toch wel dat je bij me wilt blijven.’

‘Dat zie je toch echt verkeerd,’ wierp Bob tegen. Hij probeerde zich aan de greep van het meisje te ontrukken.

‘Hihi, wil je stoeien?’

‘Nee,’ zei Bob en kreeg een kussen in zijn gezicht.

‘Wat doe je?’ vroeg hij beduusd en kreeg de volgende klap op zijn helm. Hij hoorde het meisje giechelen van plezier. Bob kon nog net bukken en de derde klap ontwijken. Het meisje raakte door de zwaai uit evenwicht en viel bijna om. Op dat moment dook Bob naar voren, greep haar bij haar middel vast en samen vielen ze om. Nog steeds lachte het meisje luid.

‘Hihi, dat was een goeie,’ schaterde ze. ‘Jij wint!’

Bob zat bovenop haar. Ze keek hem stralend aan en liet het kussen los.

‘Ik geef me over, ik geef me over!’ riep ze. Toen tuitte ze haar lippen en bewoog haar gezicht naar dat van Bob. Die deinsde van schrik achteruit.

‘Wat krijgen we nou?’ riep hij uit.

‘Kom hier, dan krijg je een kus,’ zei het prinsesje.

Met een flinke sprong stond Bob naast het bed.

‘Waar ga je heen?’ klonk het teleurgesteld.

‘Ik moet mijn zus nog zoeken,’ zei Bob snel. ‘Die is ergens buiten, denk ik.’

Het meisje ging op de rand van het bed zitten. ‘Je zus?’

‘Ja, Lin Li. We zijn samen op reis.’

Bob liep naar het venster en keek naar buiten. De mist was verdwenen en de zon scheen. Beneden zag hij een mooie tuin met vijvers temidden van bloemperken en bankjes in de schaduw van grote bomen.

‘We zitten hoog,’ zei hij.

‘Mijn kamer is in de hoogste toren,’ hoorde hij het prinsesje naast hem zeggen. Bob voelde hoe zijn hand werd vastgepakt. Instinctief trok hij terug, maar het prinsesje had hem goed vast.

‘Kom, dan gaan we haar samen zoeken,’ zei ze en trok Bob bij het venster vandaan.

‘Ik kan het ook wel alleen,’ zei Bob, terwijl het prinsesje de grote deur van haar kamer openzwaaide en ze Bob mee de trap af nam.

‘Ik woon hier en ik ken hier de weg, gekkie,’ zei het prinsesje. ‘Jij zou alleen maar verdwalen. Weet je wel hoe groot het paleis is?’

Dat wist Bob niet.

‘Zie je wel,’ besloot het prinsesje, ‘je kunt niet zonder me, knuffeltje.’

‘Wat?!’

Hand in hand liepen ze door lange gangen, gingen ze trappen op en af en kwamen ze door allerlei kamers en zalen. Het paleis deed Bob denken aan een middeleeuws kasteel, met muren van steen en hoge gewelven. Bij twee grote deuren stonden zelfs twee wachters met hellebaarden. Ze waren in gesprek met een oudere heer die er voornaam uitzag en keken streng toen ze Bob zagen. Alledrie groetten ze echter het prinsesje met een diepe buiging.

‘Uw koninklijke vader is in afwachting van u en uw koninklijke broeder, hoogheid,’ zei de voorname heer. ‘De prins is enigszins verlaat kennelijk.’

‘Zisko is altijd te laat,’ zei het prinsesje. ‘Als ik hem zie, zal ik hem grijpen.’

De heer boog zwijgend.

‘En hem een dreun verkopen,’ zei het meisje nog, onhoorbaar voor de rest. Bob zag in het voorbijlopen dat er wollig haar onder de deuren uit kwam. Het prinsesje zag hem kijken.

‘Zijn baard,’ zei ze. ‘Elke ochtend rollen Zisko en ik hem op, maar mijn broer is altijd te laat.’

Bob begreep het niet helemaal, maar hij had geen zin om uitleg te vragen. Hij wilde Lin Li vinden en hier zo snel mogelijk vandaan. Zo kwamen ze nooit thuis. Hij probeerde zijn hand uit die van het prinsesje te wringen, maar die ging er alleen maar harder van knijpen en meer van giechelen.

Ze liepen een lange marmeren trap af, door een grote hal, waar twee lakeien twee grote deuren openzwaaiden. Zo kwamen ze buiten op het bordes. Ze gingen de trappen af en de tuin in. Het prinsesje liep, kennelijk zeker van haar doel, in de richting van een groep bomen.

‘Meestal hangt de luilak daar ergens uit,’ zei ze, naar de bomen wijzend. Toen ze dichterbij kwamen, hoorde Bob het lachen van zijn zus achter de struiken vandaan komen. Hij rukte zich los van het prinsesje en rende op het gelach af. Daar zat Lin Li op een schommel die aan de takken van een grote boom hing. Een slungelige jongen duwde haar steeds hoger. Lin Li gierde het uit.

‘Lin Li!’ riep Bob. Ze keek op. De slungel ook, zodat hij niet zag dat de schommel terugkwam. Met een flinke klap botste Lin Li achteruit tegen de knul op, die ervan achterover tuimelde. Naast zich hoorde Bob een klein prinsesje hard lachen en ‘net goed!’ roepen. Lin Li kwam van de schommel en hielp de slungel omhoog. Die zette zijn baret recht en deed alsof er niets gebeurd was.

‘Wie is dat, Beebski?’ zei hij tegen het prinsesje.

‘Dit is mijn nieuwste knuffel. Ik heb hem in mijn bed gevonden,’ antwoordde het meisje, dat Bob alweer bij de hand had.

‘Hij is op zoek naar zijn zus,’ ze knikte met haar hoofd naar Lin Li.

‘Is dit je broertje, prinses?’ vroeg de jongen aan Lin Li. Bob keek haar verbaasd aan en hoopte tegelijkertijd dat Lin Li niet zou zien dat hij hand in hand met een meisje stond.

‘Ehm nee, nee, ik heb geen broertje; nee, dit is, dit is Bob, mijn eh kofferdrager.’

‘Ah, ik begrijp het. Prinsessen reizen nooit alleen, dat is ook zo. Hij lijkt ook helemaal niet op je trouwens.’

‘Prinses?’ zei Bob.

‘Bob, ik ben nu druk. Kom straks maar terug,’ zei Lin Li.

Bobs mond viel open van verbazing.

‘Beebski, laat je de kofferdragers hand los. Dan kan ik je voorstellen aan onze gast, prinses Lin Li, uit het koninkrijk Negenmeren. Prinses Lin Li, dit is mijn zusje, prinses Beebski.’

‘Aangenaam,’ zei Lin Li. Beebski glimlachte en richtte zich tot haar broer.

‘Zisko, jij luie hond, ben je niet wat vergeten?’

‘Wat dan?’

‘Wat je elke ochtend vergeet, domoor.’

‘Ik heb mijn tanden gepoetst.’

‘Dat bedoel ik niet. Pa zijn baard krult inmiddels onder de deuren van de raadszaal door.’

‘Is het weer zover?’ zei de prins.

‘Zoals elke ochtend. Kom je mee? Dan rollen we hem op.’

‘Laat de kamerheer het maar doen,’ zei de prins verveeld.

‘Kazimir is niet van koninklijken bloede, dus die mag niet rollen; dat weet je best. Kom op nou, dan zijn we ervanaf.’

‘Weet je wat?’ zei de prins. ‘Blijf jij maar hier, dan doen prinses Lin Li en ik het wel.’

‘Ook goed,’ mompelde Beebski.

‘Kofferdrager?!’ siste Bob, toen zijn zus langs liep.

‘Ik leg het je allemaal nog uit, Bob,’ zei Lin Li zacht, terwijl ze zich aan de hand liet meenemen door de prins.

‘Waar waren we, knuffeltje?’ zei Beebski vrolijk tegen Bob. ‘O ja, ik geloof dat ik je ging zoenen.’

Bob sprong achteruit.

‘Ben je soms bang?’

‘Ik wil een spelletje doen,’ zei Bob snel, in de hoop het meisje af te leiden.

‘Verstoppertje, wat dacht je daar van?’ Dat wou het prinsesje wel.

‘Goed, je telt tot honderd en dan kom je me zoeken,’ zei Bob. Beebski leunde met de handen voor de ogen tegen de grote, dikke boom. Bob ging er als een haas vandoor.





Hoofdstuk 17

De baard van de koning





‘Hoogheid, uw vader verwacht u reeds,’ zei de kamerheer toen Zisko met Lin Li kwam aanlopen.

‘Kazimir, dit is prinses Lin Li van het koninkrijk Negenmeren,’ gaf de jongen ten antwoord op de priemende blik van de man. ‘Zij is van koninklijke afkomst en bovendien mijn gast. We hebben de hulp van Beebski dus niet nodig vandaag.’

‘Maar...’

‘Dankjewel, ik zie je later,’ zei de prins en nam twee koperen staven van een arm lang uit de handen van de stijf buigende kamerheer. De wachters openden de twee grote deuren. Een bos wit haar kwam direct naar buiten rollen, als een dot watten die te strak in een doosje had gezeten waar je het dekseltje af deed.

‘Juist,’ zei Zisko en liet Lin Li’s hand los. ‘De kunst is om de uiteindes te vinden.’

Hij hield een van de koperen staven omhoog, alsof dat alles verklaarde en gaf de andere aan Lin Li.

‘Papa’s baard heeft vijfentwintig punten,’ legde hij uit. ‘Als je er een vindt, pin je die op deze scherpe hoekjes vast.’ De prins wees op de opstaande puntjes op het midden van de staaf. ‘En dan begin je te rollen; heel eenvoudig.’ Lin Li vroeg zich af of dat wel zo eenvoudig was.

‘Als je bij zijn kin bent, dan druk je op deze knop.’

Prins Zisko drukte op de ronde rode knop aan het uiteinde van de staaf. Aan het andere uiteinde kwam een speld tevoorschijn. Zisko haalde hem uit de staaf.

‘Daarmee zet je de rol vast,’ aldus de prins.

‘Bovendien klappen de hoekjes in en laten de baard los, zodat je de staaf uit de rol kunt halen, want papa kan natuurlijk niet met een zwaar stuk koper aan zijn kin rondlopen. Dan gaat de speld erin en klaar.’

Lin Li stamelde dat ze niet wist of ze het allemaal begreep.

‘Je moet het gewoon doen, dan zie je het vanzelf. Het is allemaal heel eenvoudig,’ zei Zisko. ‘Als je tenminste het uiteinde eenmaal hebt gevonden.’

Hij duwde de baard opzij en omhoog, zodat er een opening naar binnen vrij kwam.

‘Als jij nu naar links gaat, ga ik naar rechts,’ zei hij. ‘Dan vinden we ieder vast een punt en klaren we de klus zo.’

Lin Li wilde de prins niet laten merken dat ze het helemaal geen goed idee vond en stapte dapper onder zijn arm door naar binnen. Ze was al gauw helemaal omgeven door de witte bos haar en probeerde het uiteinde ervan te vinden.

‘Meestal kruipt de punt de hoek van de kamer in,’ hoorde ze de prins roepen.

‘Ah, Zisko, dat werd tijd,’ klonk het vanaf het andere eind van de zaal, alsof iemand met een doek voor zijn mond sprak.’

‘Vader, het is zo gepiept!’ riep Zisko terug.

Lin Li was daar nog niet zo zeker van. Het was alsof ze in dichte mist liep. Overal wit pluizig haar, zonder begin of eind en geen zicht op de wereld daarachter. Ze besloot de dichtstbijzijnde hoek van de kamer op te zoeken en begaf zich daar op de gok naartoe.

Ik kom vanzelf bij een muur, dacht ze, en dan kom ik vanzelf bij een hoek. En zo was het. Met logica kom je overal uit, stelde ze tevreden vast. Nu maar hopen dat dit een hoek is waar een puntje van de baard heen is gekropen. Maar waar ze ook keek, overal haar, haar en nog eens haar, maar nergens een uiteinde. Ze ging op haar knieën zitten en keek op de grond. Ze stond op haar tenen en zocht zo hoog ze kon. Niets.

‘Heb je er al een?’ hoorde ze de prins roepen van ver.

‘Nee!’ riep ze terug.

‘Blijven zoeken, het lukt uiteindelijk wel.’

‘Wie is daar?’ riep de koning. ‘Wie is dat meisje?’

‘Pap, ik zal haar zo aan je voorstellen.’

‘Zisko, geen burgerhanden aan mijn baard! Haal haar weg hier!’

‘Het is een prinses, pap, geen nood.’

‘Maar jongen...’

‘En een heel mooie!’

Lin Li bloosde diep. Ze kreeg het er warm van, maar dat kon ook door al dat haar om haar heen komen. En ze kreeg een idee. Dat moet werken, dacht ze, want het is logisch.

Ze greep een bos haar vast met de ene hand, terwijl ze er met de andere aan trok. Zo ging het haar door haar hand en moest ze vanzelf bij een punt uitkomen, had ze bedacht. Of bij een kin, maar dan zou de bos haar steeds dikker worden en wist ze dat ze de andere kant op moest. Hoe dan ook: het werkte, want na een paar meter haar was daar ineens het uiteinde. Een hele bos kwam er samen in een parmantig puntje. Het was net het puntje van een grote witte kwast. Lin Li legde het voorzichtig op het midden van de staaf en draaide die een beetje. De scherpe hoekjes grepen zich direct vast in het haar. Lin Li nam nu in iedere hand een uiteinde van de staaf en begon deze langzaam te draaien. Het haar liet zich zonder problemen op de staaf winden. Steeds sneller draaide ze. Een grote bos haar zat al in een keurig rolletje op de staaf, toen het nog niet opgerolde haar zich ineens strak spande en Lin Li niet meer verder kon draaien.

‘Au!’ klonk het op enige afstand. ‘Niet trekken, jongedame!’

‘Sorry, eh sire!’ zei Lin Li zacht en ze deed een stapje naar voren. Het haar ontspande zich. Voorzichtig rolde ze verder, langzaam naar voren lopend. Ze kwam bij een trapje en ging dat drie treden op, terwijl ze voorzichtig verder wond. En toen week het haar uiteen en keek ze in het vriendelijk, maar een beetje ongeduldig kijkend gezicht van de koning. Een paar rolletjes wit haar zaten al keurig op hun plek. De koning zag dat ze ernaar keek.

‘Prins Zisko heeft het vaker gedaan,’ zei hij geruststellend. ‘Nu draai je voorzichtig de rol strak tegen mijn kin,’ zei hij, terwijl hij op zijn kin wees.

‘Toe maar.’ Hij zag Lin Li twijfelen. De koning hield zijn kin een beetje omhoog en keek haar van bovenaf aan. Lin Li draaide voorzichtig door, totdat ze niet meer verder kon.

‘Goed zo, nu de knop indrukken en een speld nemen, zo ja, dan de staaf, nee, niet te snel, met je andere hand de rol haar vasthouden nu, ja, dat gaat goed zo, mooi, nu is de staaf eruit en pin je met de speld in het midden de rol haar vast, kijk maar, zoals Zisko het hier al gedaan heeft en AU!’

Lin Li stapte achteruit. ‘Niet loslaten!’ riep de koning. Op dat moment kwam gelukkig Zisko toegesneld met de volgende rol.

‘Kijk maar hoe ik het doe,’ zei hij. Lin Li zag hoe hij de rol strak tegen het gezicht van zijn vader draaide, een speld uit de staaf trok en toen voorzichtig de staaf uit de rol haalde, terwijl hij die goed vastdrukte.

‘De speld gaat er van bovenaf in, maar wel oppassen dat je papa niet in zijn gezicht steekt.’

‘Precies,’ bromde de koning.

‘Zie je wel?’ zei Zisko, ‘probeer het nog maar eens.’

Lin Li keek de koning onzeker aan. De koning keek een beetje onvriendelijk terug.

‘Toe dan,’ bromde hij, ‘ik heb nog belangrijke staatszaken te doen vandaag.’

Lin Li deed weer een stapje vooruit, drukte de rol haar op het gezicht van de koning en stak de speld er heel voorzichtig en langzaam van bovenaf in.

‘Precies goed!’ zei Zisko. De koning bromde tevreden.

‘Kom, dan doen we de rest,’ zei Zisko en hij verdween weer in de wolk van haar die nog altijd de kamer vulde. Lin Li volgde zijn voorbeeld en vond al snel de volgende punt. Even later stond ze met haar tweede rol haar bij de koning en pinde de speld er zonder problemen in. Met samengeknepen lipjes keek ze de koning aan. Die knipoogde naar haar en leek het incident van daarstraks alweer vergeten te zijn. Een half uurtje later zaten alle vijfentwintig rolletjes op het gezicht van de koning en was de zaal ontdaan van al het haar.

Blij toe, dacht Lin Li, het ziet er niet uit, maar wat kan mij het schelen?

De koning trok aan een rood fluwelen koord naast zijn troon. Op het geluid van een hoog belletje kwam een heer binnen met een zilveren schaar op een rood fluwelen kussentje.

Rood is zeker de lievelingskleur van de koning, dacht Lin Li.

De heer nam de rolletjes haar een voor een vast en rangschikte die kunstig. Steeds twee rolletjes werden naast elkaar gezet en eentje helemaal beneden, in het midden aan het uiteinde. De spelden werden eruit gehaald en terug in de koperen staven geklikt. Vervolgens stak de hofkapper, want dat was dit heerschap, met een geroutineerde zwaai een wigvormige pin met een gouden knop van onderen door de baard en zag het geheel er ineens heel aanvaardbaar uit. Ten slotte knipte hij de snor en het haar van de koning bij en trok hij zich na een diepe buiging terug. De koning legde tevreden zijn hand op zijn baard.





‘Zo jongen, stel dan nu deze mooie jongedame maar eens aan me voor.’

De mooie jongedame werd er verlegen van. Ik wist wel dat dat blauwe pak een slecht idee was, dacht ze.

‘Pap, mag ik prinses Lin Li van het koninkrijk Negenmeren aan je voorstellen.’

Lin Li maakte een buiging, want dat leek haar wel gepast.

‘Negenmeren, waar ligt dat dan?’

‘Ergens beneden, denk ik,’ zei Zisko, ‘waar anders?’

‘Natuurlijk, dat is ook zo. En wat komt de jongedame hier doen?’

Zisko keek eens naar Lin Li. ‘Dat heb ik haar nog niet gevraagd.’

Vader en zoon keken Lin Li nu beiden aan, alsof ze een antwoord verwachtten.

‘Niets, sire,’ zei Lin Li snel. ‘Ik ben hier toevallig op mijn reizen terechtgekomen.’

‘Toevallig?’

‘Ja, toevallig.’

‘Dat komt nooit voor,’ zei de koning.

‘Nee, nooit,’ echode Zisko.

‘Nee, nooit kom je zomaar ineens toevallig in mijn koninkrijk, jongedame, zoals je toevallig een klein steegje in loopt en een leuk binnenplaatsje ontdekt met een terrasje waar je lindebloesemthee met anijs kunt drinken. Of zoals je toevallig linksaf slaat, per ongeluk, want je had naar rechts gemoeten, en ineens dat mooie afgelegen strandje ontdekt tussen de palmbomen waarvan niemand weet. Zo kom je niet hier. Nee, daar moet je echt willens en wetens moeite voor doen.’

‘Ja maar...’

‘En je komt met een reden natuurlijk.’

‘Nee, echt niet,’ zei Lin Li. ‘Er was dichte mist en daardoor zagen mijn broe... eh dienaar en ik niet waar we heen gingen en kwamen we hier terecht.’

De koning keek naar zijn zoon.

‘Ik heb haar in de tuin gevonden,’ zei die. ‘Ik hoorde een gil en vond haar in het rozenperk onder het balkon bij de prinsessetoren.’

‘Hmmmmm,’ bromde de koning kritisch.

Lin Li knikte.

‘En hoe reisde je dan, als ik mag vragen?’

Lin Li dacht dat het maar beter was de waarheid te spreken.

‘Met speciale koninklijke springlaarzen,’ zei ze, een beetje naar waarheid. ‘Daarmee kunnen we door de lucht vliegen. Een uitvinding van de hofuitvinder.’

Vader en zoon keken elkaar aan.

‘Het zou kunnen,’ zei Zisko. ‘Bovendien is ze zo mooi en is het een prinses.’

De koning keek zwijgend van Zisko naar Lin Li, die verlegen naar de grond keek, en terug naar Zisko.

‘Dus je vloog?’

‘Ja.’

‘Dat verklaart het, jongen,’ zei de koning tegen zijn zoon.

‘Het is de enige manier, pap. We zitten ook nogal hoog de laatste tijd.’

‘Nou, te laag is anders ook niet goed. We zijn zo eens heel dicht langs een berg gekomen en toen sprongen er een stel geiten aan boord.’

‘O ja?’

‘Hahaha, ja, lang voordat jij werd geboren.’

‘Oh, dat wist ik niet.’

‘Ze aten al het gras op. Je moeder was in alle staten!’

‘Dat kan ik me voorstellen,’ lachte Zisko. Lin Li had geen idee wat er zo grappig was en waar het over ging. Vader en zoon grinnikten er in ieder geval nog steeds om.

‘Mag ik wat vragen?’ vroeg Lin Li. Ze keken op.

‘Ik begrijp er niks van. Hoezo moet ik vliegen om hier te kunnen komen en hoezo kunnen geiten vanaf de bergen aan boord springen en waarom is dat grappig?’

De koning keek haar fronsend en streng aan.

‘Sire?’ voegde Lin Li er snel aan toe.

‘Zisko, laat haar eens zien waar ze is,’ zei de koning. ‘Het is een heldere dag.’

Prins Zisko nam Lin Li bij de arm en voerde haar naar het raam. Lin Li keek naar buiten. In de tuin beneden haar zag ze Bob achter een boom zitten, Beebski sloop langs de struiken iets verderop, rechts zag Lin Li wolken rustig voortdrijven, recht vooruit een blauwe lucht en daaronder, heel in de verte de zee.

We zitten op een berg, heel hoog, dacht Lin Li.

‘Zie je het nu?’ vroeg Zisko.

‘Ja, we zitten op een berg.’

Binnen bulderde de koning van het lachen.

‘Andere kant!’ riep hij. Daarop nam Zisko Lin Li weer bij de arm, liep met haar langs de troon van de gniffelende vorst, naar het balkon aan de andere kant van de zaal.

‘Kijk,’ zei Zisko slechts.

En dat deed Lin Li. Wolken, lucht.

‘Beneden,’ zei Zisko.

Lin Li leunde over de balustrade en zag hoe heel ver beneden de aarde onder haar door bewoog. Ze verschoot van schrik. Binnen lachte de koning. Zwijgend en met een verbaasde blik keek ze naar Zisko. Die beantwoordde de vraag die ze niet stelde met knikken. Lin Li ging er van mee knikken.

‘We vliegen!’ klonk het uit de troonzaal. ‘Als vogels, al eeuwen!’

Lin Li keek nog een keer over de reling. Ze was wel gewend aan vliegen, na al haar avonturen met de laarzen, maar kon haast niet geloven dat het kasteel vloog.

‘Aan de achterkant kun je het het beste zien,’ zei Zisko terwijl hij haar weer mee naar binnen nam.

‘Zo prinsesje,’ zei de koning met zijn diepe stem, ‘dat had je niet gedacht, hè!’

Dat moest Lin Li toegeven. En toen dacht ze ineens aan Bob, die in de tuin rondrende en, zich van geen gevaar bewust, over de rand kon vallen. De koning vond het maar beter dat ze hem gingen waarschuwen. Hij knikte naar de schildwachten bij de deur, die deze direct openzwaaiden. Lin Li en Zisko renden naar beneden de tuin in. Bij de dikke boom waarachter Lin Li haar broertje net nog had zien zitten, vonden ze hem niet. Achter de struiken niet en niet bij de schommel.

‘Hebbes!’ klonk het achter hen en toen ‘o, jullie zijn het.’

‘Beebski, waar is Bob?’

‘Geen idee, ik ben hem ook kwijt,’ zei ze beteuterd, ‘en ik heb hem nog steeds niet gezoend.’

Lin Li glimlachte.

‘Kom, dan gaan we hem zoeken,’ zei Zisko.

‘Dat doe ik al een uur en ik kan hem niet vinden.’

‘Wij zoeken nu mee. Als jij bij de rozentuin zoekt en bij de zonnebloemen, dan gaan wij naar het bos en de klippen.’

‘De klippen...?’ vroeg Lin Li bang.

‘Best,’ riep Beebski en ze rende ervandoor.

Zisko en Lin Li liepen terug naar de andere kant van het kasteel, waar ze tussen de dikke bomen naar Bob zochten. Toen ze hem daar niet konden vinden, liepen ze het bos uit en nog verder van het kasteel af. De bodem was hier rotsachtig en ging een beetje omhoog. Daar, op de hoogste rots stond Bob, met zijn rug naar hen toe en zijn helm in zijn hand. Zijn haar wapperde in de wind. Lin Li riep hem en hij keerde zich om. Hij wenkte haar. Even later stond ze naast hem.

‘Wist je dit?’ zei hij, terwijl hij naar beneden wees. Lin Li deed een stapje vooruit en keek met haar nek uitgestoken over de rand van de rots. Ze strekte haar hand automatisch naar Zisko achter haar, die hem maar wat graag vastpakte.

‘Ik hoor het net,’ zei Lin Li. ‘Kom maar een beetje bij die afgrond vandaan.’ Ze nam Bobs hand. Met zijn drieën liepen ze terug naar de liefelijke tuinen bij het kasteel en gingen er in het gras onder de bomen zitten.

‘Maar Zisko,’ vroeg Bob, ‘hoe kan het nou toch zijn dat het kasteel vliegt?’

‘Ik zou niet weten waarom niet,’ zei Zisko. ‘Ik ben niet anders gewend.’

‘Weet je dan niet hoe het kan dat het kasteel zweeft,’ vroeg Lin Li, ‘op een eilandje in de lucht?’

‘Natuurlijk wel,’ antwoordde de prins.

‘En hoe het zo is gekomen?’ vroeg Lin Li.

‘Dat ook!’

‘Hoe dan?’

‘Dat zal ik je vertellen. Heel lang geleden...’

‘Het lijkt wel een sprookje,’ spotte Lin Li.

‘Dat is het ook,’ zei Zisko.

‘O, maar dan moet je beginnen met ‘Er was eens...’ vond Bob.

‘Nou, goed dan,’ zei Zisko en hij schraapte zijn keel. ‘Er was eens, heel lang geleden, toen magie en tovenarij nog heel gewoon waren...’

‘Wat een onzin! De wetenschap heeft aangetoond dat...’

‘Lin Li, laat hem vertellen.’

‘Maar Bobje, er bestaat niet zoiets als magie of...’

‘Luister nou maar gewoon naar een mooi verhaal en hou je mond,’ vond Bob.

Lin Li slaakte een zucht. Ze zette haar blik van wat-is-iedereen-behalve-ik-toch-dom op en ging achterover in het gras liggen. Bob knikte naar Zisko, die het woord weer nam om zijn sprookje te vertellen.





Hoofdstuk 18

Prinses Dageraad





Er was eens, heel lang geleden, toen de wereld nog vol was van magie en tovenarij en toen elfen en heksen nog met de mensen samenleefden, een keizer die heerste over een groot rijk. De keizer had bepaald dat zijn drie zonen ieder op hun achttiende verjaardag eenderde van het rijk zouden krijgen om als koning over te heersen. De keizer had ook nog een dochter, maar omdat ze een meisje was, kreeg ze van haar vader geen land. De keizer vond dat zij maar een prins uit een ander land moest trouwen.

Elke ochtend klommen de drie prinsen naar de hoogste toren van het keizerlijk paleis. Vandaaruit keken ze uit over hun toekomstige koninkrijken en schepten tegenover elkaar op over wat ze allemaal wel niet zouden doen wanneer ze eenmaal koning waren.

Elke ochtend troffen ze daar ook hun zusje aan, dat allang voordat de prinsen uit hun bed kwamen, naar de toren was geklommen en altijd dezelfde kant op stond te kijken. Toen de jongens haar op een dag eens vroegen wat ze toch zag daar in de verte, antwoordde ze dat ze zich probeerde voor te stellen hoe het leven was, daar waar de zon opkwam boven de vijf bergen aan de horizon. De jongens lachten haar uit en verbaasden zich dat iemand nieuwsgierig was naar de verre bergen die helemaal niet tot het keizerrijk behoorden. Maar elke ochtend troffen ze hun zusje weer aan, starend naar de vijf bergen en blij dat ze de zon daar had zien opkomen die ochtend. Daarom noemden ze haar prinses Dageraad en al snel kende niemand nog de naam die haar ouders haar bij haar geboorte hadden gegeven en noemde iedereen haar alleen nog Dageraad.

De tijd brak aan dat prinses Dageraad elk jaar een van haar broers als koning van zijn nieuwe land zag vertrekken. Toen de laatste de deur uit was, riep haar vader haar bij zich en vroeg haar of ze al een prins op het oog had om mee te trouwen volgend jaar. Prinses Dageraad had die vraag al verwacht, want de keizerlijke naaisters hadden haar de dag tevoren de maat genomen voor de trouwjurk, waar ze wel een jaar aan zouden werken. Ze antwoordde haar vader dat ze tot op heden nog geen prins had ontmoet die geen leeghoofd was en dat ze dan ook niet van zins was er met eentje te trouwen. In plaats daarvan zou ze, net als haar broers, op haar achttiende bezit nemen van haar eigen koninkrijk. De keizer zei haar dat hij haar dat koninkrijk niet kon geven, maar dat vond de prinses niet erg. Ze zou het zelf wel vinden. En zo kwam het dat prinses Dageraad de dag na haar achttiende verjaardag vastberaden de poorten van het paleis uit wandelde om af te reizen naar de vijf bergen aan de horizon, die ze een beetje als haar koninkrijk was gaan beschouwen.

Op weg naar de grens, reisde ze door de landen van haar broers. Het regeren viel hen niet mee en ze probeerden allen hun zusje te overreden om te blijven, maar de prinses hunkerde naar haar bergen in de verte en vertrok steeds weer na een kort verblijf.

Ten lange leste bereikte ze de grenzen van het oude keizerrijk en kwam ze aan bij de eerste van de vijf bergen die ze haar hele leven in de verte had zien liggen. Opgewekt begon ze aan de beklimming. De lucht was er fris, de bloemen op de groene flanken roken er zoet en rijpe vruchten hingen er aan de bomen. Mensen woonden er niet.

Halverwege de top leek het alsof prinses Dageraad een hond hoorde janken. Nieuwsgierig ging ze op het geluid af en kwam ze bij een wild stromend bergbeekje. Geen hond was het die ze daar aantrof, maar een grote wolf die juist bezig was het beekje over te steken. Zodra hij de prinses zag, stopte hij met janken en begon vervaarlijk te grommen. Zijn scherpe tanden flikkerden in het zonlicht. Prinses Dageraad draaide zich snel om en maakte zich uit de voeten. Toen ze omkeek, zag ze echter dat de wolf haar niet volgde, maar nog steeds op precies dezelfde plek in het water stond. Weer gromde hij toen de prinses dichterbij kwam, maar hij bewoog verder niet. De prinses zag nu pas hoe mager de wolf was en ze vroeg zich af of er wat met hem aan de hand was. In weerwil van alle waarschuwingen voor gevaarlijke wolven, waadde ze door het ondiepe beekje naar hem toe. Naarmate ze dichterbij kwam, gromde de wolf harder en trok hij zijn lippen hoger op om zijn scherpe tanden te laten zien, maar Dageraad liet zich er niet door uit het veld slaan. Met gestrekte arm hield ze de wolf een appeltje voor, die dat meteen uit haar hand greep en in een paar stevige happen verorberde. Hetzelfde gebeurde met de andere vruchten en noten die ze hem voorhield. De wolf was opgehouden met grommen en keek haar met droevige ogen aan. Dapper stapte de prinses dichterbij om hem over zijn kop te aaien. Tevreden deed het dier de ogen dicht en schurkte zich tegen de prinses aan. Omdat het opspattende water van het beekje het meisje nat maakte, probeerde ze de wolf mee te nemen naar de oever, waar ze nog meer te eten voor hem had. Maar de wolf verzette geen poot. Pas toen zag de prinses dat de wolf niet op de rotsachtige bodem stond, maar erin. Het was alsof hij met zijn poten in de rotsbodem was weggezakt. Ze vroeg zich af hoe dat kon, maar vooral hoe het hem zou vergaan, als ze haar tocht zou vervolgen. Ze kon moeilijk blijven om de gevangen wolf te voeren, maar hem aan zijn lot overlaten, kon ze ook niet over haar hart verkrijgen. Het leek haar het beste om in het eerstvolgende dorp een hamer en een beitel op de kop te tikken en ermee terug te keren om de wolf uit zijn benarde positie te bevrijden. Ze fluisterde zacht in zijn oor dat ze hem wel zou bevrijden en gaf hem ten afscheid een kus op zijn snuit. Op dat moment ging er een schok door de prinses heen en viel ze achterover in het water. Toen ze opkeek was de wolf verdwenen en stond er in zijn plaats een knappe jongen die een stapje naar voren deed en de verbouwereerde prinses op de been hielp.

Terwijl Dageraad zich op de oever droogde in de zon, vertelde de jongen haar hoe hij op een dag zijn schapen hoedde op de flanken van de berg, toen hij een oude vrouw ontmoette. Ze vroeg hem haar een van zijn schapen te geven, zodat ze te eten had voor zichzelf en haar kinderen. Dat weigerde de jonge herder, want zijn schapen waren voor de wol en niet om op te eten. De vrouw raasde en tierde, maar de herder wilde van geen wijken weten. Voor straf betoverde de vrouw, die in werkelijkheid een heks was, hem ter plekke in een wolf. Vervolgens nam ze een van zijn schapen en verzekerde hem dat hij zelf de andere wel zou opeten, want dat was nu eenmaal de natuur van een wolf. Hij smeekte de heks hem dat niet aan te doen, waarop ze hem beloofde dat, als hij de bergbeek zou oversteken, hij nooit meer zou terugkeren om zijn eigen schapen te verorberen. Halverwege de beek hoorde de wolf de toverkol een spreuk prevelen. Zijn poten zakten weg in de steen en hij kon zich niet meer bewegen. De heks zei hem dat hij tot in lengte van dagen gedoemd zou zijn om in de rivier te staan en dat alleen een onvoorwaardelijke, goede daad hem zou kunnen bevrijden. Die daad nu was de hulp van de prinses geweest. Als beloning gaf de herder haar het kostbaarste wat hij bezat: zijn toverfluit. Als ze ooit zijn hulp nodig had, zei hij, moest ze erop blazen. Waar ter wereld ze ook zou zijn, de herdersjongen zou het horen en haar komen helpen. Toen stak hij de beek over en verdween in het bos.

Prinses Dageraad vervolgde haar weg. Ze daalde af van de berg en beklom de tweede berg die ze al die jaren in de verte aan de horizon had zien liggen. Het was een kale berg, met gruis en as, want het was een vulkaan. Op de top aangekomen, keek ze over de rand van de krater. De hitte van het vloeibare gesteente in de diepte schroeide haar huid. Toen hoorde ze, heel zacht en vaag, maar duidelijk een stem.

‘Help mij, prinses Dageraad,’ riep de stem, ‘bevrijd mij uit de hete magma!’

Daar beneden in de traag bewegende vloeibare massa meende ze een verwrongen gezicht te zien.

‘Wie ben je, dat je mijn naam kent?’ riep ze.

‘Ik ben de vorst,’ zei de stem, ‘die in je jeugd het land bedekte met sneeuw en een laag ijs op het water legde.’

De prinses wist zich dat niet meer te herinneren, maar ze had de mensen weleens horen praten over de vorst die voorgoed verdwenen was. Ze had echter geen idee hoe ze bij hem moest komen. De kraterwanden waren steil en het zou beneden bovendien veel te heet zijn. En als ze al zover kwam, dan zou ze nog niet weten hoe ze de vorst uit de vloeibare steen bevrijden moest. Ze besloot de hulp in te roepen van de herder en blies op de fluit. De fluittonen waren nog niet uitgestorven of hij kwam gezeten op een wolk aangesneld en stond in een oogwenk voor haar. Voordat prinses Dageraad van de verbazing was bekomen en hem kon vragen hoe hij zo snel bij haar kon zijn, nam hij de fluit van haar over en begon erop te spelen. Daarop begon het magma wild te bewegen en de berg zo hevig te beven dat Dageraad moeite had op haar benen te blijven staan. Met een luid geraas rukte de vorst zich los uit de vloeibare steen en schoot uit de krater omhoog. Meteen voelde de prinses de kilte om haar heen en begon het te sneeuwen. Vanaf dat moment kende de wereld de vorst weer. In zijn ijzige gedaante bedankte de vorst de prinses en hij zei haar dat, als ze ooit zijn hulp nodig had, ze er maar om hoefde te roepen en hij zou haar komen helpen. Ze wilde hem nog uitleggen dat het eigenlijk de herdersjongen was geweest, maar de vorst was al verdwenen. De herder trouwens ook. Dus vervolgde Dageraad haar weg.

De prinses daalde de berg af en begon aan de beklimming van de derde berg die ze al die jaren vanaf de hoogste toren van het paleis van haar vader in de verte had zien liggen. Het was een onherbergzame berg, met grote keien en wild stromend water, waardoor het moeilijk klimmen was. Op zeker moment ging prinses Dageraad op een grote kei zitten om uit te rusten. De kei bleek gloeiend heet te zijn en direct sprong Dageraad daarom weer op.

‘Help mij, prinses Dageraad,’ zei de kei, ‘bevrijd mij uit deze harde steen!’

De prinses keek eens goed naar de kei en meende er een verwrongen gezicht in te zien.

‘Wie ben je, dat je mijn naam kent?’ vroeg ze.

‘Ik ben de bliksem,’ zei de stem, ‘die vroeger insloeg in dode bomen en die met zijn vuur ruimte maakte voor nieuw leven.’

De prinses wist zich dat niet meer te herinneren, maar ze had de mensen weleens horen praten over de bliksem die voorgoed verdwenen was.

Prinses Dageraad had geen idee hoe ze de bliksem uit de grote kei moest bevrijden en dus riep ze de hulp van de vorst in. Daarop begon het te sneeuwen. De sneeuwvlokken vielen op de hete steen en smolten tot waterdruppels die sissend verdampten. Nog harder sneeuwde het en na verloop van tijd verdampten de druppels niet meer, maar vormden kleine stroompjes die kriskras over de kei stroomden en in alle spleten liepen. En weer wat later stroomden de stroompjes niet meer, maar bevroren ze en zetten uit. Daardoor barstte de steen met een luid gekraak open en viel aan gruzelementen. De bliksem schoot er met grote kracht uit en deed de omgeving met zijn flitsen oplichten en liet het donderen. Vanaf dat moment kende de wereld de bliksem weer. In zijn vurige gedaante bedankte de bliksem de prinses en hij zei haar dat, als ze ooit zijn hulp nodig had, ze het maar hoefde te zeggen en hij zou haar komen helpen.

Prinses Dageraad vervolgde haar weg. Ze daalde af van de rotsachtige berg en beklom de vierde berg die ze haar hele leven vanaf de toren van het paleis in de verte had zien liggen. Het was een berg die begroeid was met een dicht bos. Middenin het bos stond op een open plek een grote, kale boom, die langzaam op en neer wiegde. Dageraad legde er haar hand op en voelde dat de bast zo hard en koud was als steen. Weer hoorde ze een stem.

‘Help mij, prinses Dageraad,’ zei de stem, ‘bevrijd mij uit deze dode boom!’

De prinses keek eens goed naar de stam en meende er een verwrongen gezicht in te zien.

‘Wie ben je, dat je mijn naam kent?’ vroeg ze.

‘Ik ben de wind,’ zei de stem, ‘die in je jeugd om de toren woei en je deed verlangen naar de verre landen waar ik vandaan kwam.’

De prinses wist zich dat niet meer te herinneren, maar ze had de mensen weleens horen praten over de wind die voorgoed verdwenen was. Ze had echter geen idee hoe ze hem uit de boom moest bevrijden en vroeg daarom de bliksem om hulp. Van een afstandje zag prinses Dageraad hoe de bliksem van bovenaf in de boom sloeg en hem in tweeën spleet. Daarop schoot de wind met luid geraas uit zijn versteende gevangenis omhoog en liet de takken van de bomen ruizen. Voortaan kende de wereld de wind weer.

In zijn vluchtige gedaante bedankte de wind de prinses en hij zei haar dat, als ze ooit zijn hulp nodig had, ze het maar hoefde te fluisteren en hij zou haar komen helpen.

De volgende dag begon prinses Dageraad aan de beklimming van de vijfde berg die ze al die jaren vanaf de hoge toren van het paleis in de verte aan de horizon had zien liggen. Het was de kleinste van de vijf, maar altijd haar favoriete berg geweest. De flanken glooiden liefelijk en het groen van het gras en de bomen straalde nergens zo helder als hier. Niet ver van de top veranderde de wilde natuur gaandeweg in een park, met kronkelende overwoekerde paden tussen kleurige en verwilderde bloemperken. De paden leidden uiteindelijk naar een groot, wit kasteel, dat op een overhangende rots boven een afgrond was gebouwd. De prinses was benieuwd wie er op deze berg, die ze altijd een beetje als haar berg had beschouwd, zou wonen en besloot bij het kasteel aan te kloppen. De grote deuren openden zich vanzelf toen ze de trappen opliep en nieuwsgierig stapte de prinses naar binnen. In de verte hoorde ze muziek. Op de muziek afgaand, dwaalde ze door de gangen en de kamers, totdat twee zware houten deuren voor haar opengingen naar een hoge zaal, met marmeren pilaren. Aan het andere eind van de zaal voor het raam stond de herdersjongen op zijn toverfluit te spelen.

De herdersjongen vertelde de prinses dat hij eigenlijk geen herder was, maar de zoon van een elfenkoning. Sinds de dood van zijn vader was hij de ware koning van het rijk van de vijf bergen. Zijn stiefmoeder had hem dat recht echter ontzegd en haar eigen zoon op de troon gezet. De kroonprins was door haar verbannen naar de verste berg in het rijk om schapen te hoeden. Gedurende zeven jaren heerste de stiefmoeder met haar eigen zoon over het rijk, maar het waren wrede en slechte heersers en uiteindelijk verlieten de meeste bewoners het land. Zonder dienaren en burgers om over te heersen, kwijnden de stiefmoeder en haar zoon van chagrijn weg en stierven. Toen de echte koning dat vernam wilde hij vanaf zijn eenzame berg op weg gaan om zijn troon weer in bezit te nemen en het land te besturen, maar voordat hij daartoe de kans kreeg veranderde de zuster van zijn stiefmoeder hem in een wolf. Het land bleef daardoor jaren braak liggen en raakte langzaam maar zeker geheel ontvolkt, totdat de prinses, die al die jaren van afstand naar het land had gekeken, de ware koning van zijn betovering verloste.

De jonge elfenkoning en prinses Dageraad brachten veel tijd met elkaar door en al snel vroeg de koning om haar hand. Het nieuws van de op handen zijnde bruiloft bracht de mensen weer terug naar het land. Zeven jaren heersten de goede koning en zijn koningin over het land, dat een periode van grote bloei doormaakte. Dat ontging uiteindelijk ook de heks niet en het wekte haar afgunst. Zij toog naar het paleis waar zij onder de dreiging van vele jaren rampspoed eiste dat de koning en de koningin hun oudste dochter, de kroonprinses, aan haar overleverden. Die weigerden dat en zij lieten de schildwachten de heks het paleis uitzetten. De heks was woedend. Ze verzamelde al haar duistere toverkrachten en toog opnieuw naar het paleis.

Koningin Dageraad zag vanaf de hoogste toren hoe donkere wolken zich boven het land samenpakten en dreigend naar het paleis dreven. Ze fluisterde in de wind om hulp en daarop verscheen de wind direct, met in zijn kielzog zijn broers de vorst en de bliksem. Samen hadden die nog een appeltje met de toverkol te schillen. Zeven weken bestookten zij haar met een hevig en onophoudelijk noodweer, maar desondanks kwam de heks stukje bij beetje dichter bij het paleis. Op de laatste dag van de zevende week was de heks zo dichtbij gekomen, dat ze het paleis in de verte kon zien liggen. De wind, de vorst en de bliksem beseften dat ze de heks niet voor altijd tegen konden houden. Die nacht verzamelden zij al hun krachten en lieten het ergste noodweer woeden dat de wereld ooit had gezien. Het stormde, hagelde, sneeuwde en bliksemde. De hele nacht lang dreunde en beefde de aarde onophoudelijk.

Vroeg in de ochtend hield het ineens op met beven en stopte het met bliksemen. Het sneeuwde en hagelde niet langer en de wind was gaan liggen. De wolken braken open en de blauwe lucht liet zich weer zien. Het lawaai was verdwenen en er hing een kalme stilte rondom het kasteel. Toen de wolken uiteendreven zag Koningin Dageraad niet langer het bekende dal onder zich, maar een vreemd land. En niet alleen dat; het land bewoog traag onder haar door. Toen besefte ze dat het kasteel niet meer op de berg was, maar dat het door de lucht zweefde en dankzij de vorst, de bliksem en de wind aan de heks was ontsnapt.

Nog een laatste vloek wist de heks de lucht in te slingeren en dat was dat het kasteel zevenhonderd jaar zou blijven zweven en in al die jaren maar één keer per jaar zou landen op de plek vanwaar het eens vertrokken was, om de volgende dag weer op te stijgen voor zijn reis van een jaar. En zo is het sindsdien geweest.





Hoofdstuk 19

Bob op de vlucht





Zisko deed zijn armen over elkaar.

‘Moet je niet zeggen dat de koning en de koningin nog lang en gelukkig leefden?’ vroeg Bob, die met open mond had zitten luisteren.

‘O ja, dat vergeet ik altijd! En ze leefden nog lang en gelukkig. Maar dat spreekt voor zich.’

‘Dan is het goed,’ besloot Bob tevreden.

‘Een mooi sprookje,’ vond Lin Li, ‘maar niet meer dan dat.’

‘Niet zomaar een sprookje, want het is echt gebeurd.’

‘Ach, wat een onzin, dat kan toch helemaal niet.’

‘Misschien niet alles letterlijk, maar dan toch een groot stuk,’ zei Zisko.

Lin Li ging rechtop zitten en keek hem met haar meest ongelovige blik aan.

‘Er zit een grote kern van waarheid in,’ probeerde Zisko.

De blik van Lin Li werd, zo mogelijk, nog ongeloviger.

‘Een kleine kern dan?’

‘In dat geval is het geen sprookje, maar een legende,’ zei Lin Li eigenwijs, die dat toevallig net op school had geleerd. ‘En dat zal dan wel dat deel van het verhaal zijn over het kasteel dat op een berg is gebouwd en waar een koning en een koningin wonen.’

‘Nog wel wat meer dan dat,’ zei Zisko, ‘want wij zijn natuurlijk de nazaten van Dageraad en haar elfenprins.’

‘O, dus je stamt af van een uitgehongerde wolf die eigenlijk een herdersjongen was, maar ook weer niet, want het bleek een prins en, o ja, de zoon van een elfenkoning?’

‘Ja, wat zou het?’

‘Een fraaie stamboom heb je: wolf, herder, elf, prins, vergeet ik nog wat? O ja, geflipte keizer die meisjes discrimineert!’

‘Wij zijn er anders trots op,’ zei Zisko, enigszins beledigd.

‘Moet je je schapen trouwens niet gaan hoeden?’

‘Hmpf,’ bromde Zisko, ‘toevallig is het hoeden van de schapen nog steeds een privilege van de prinsen en prinsessen hier.’

Lin Li zag dat Zisko een beetje gepikeerd was en dat wou ze nou ook weer niet, want ze vond hem erg leuk.

Ik ook altijd met mijn grote mond! dacht ze. Ze zette haar liefste stemmetje op en pakte de prins bij de arm.

‘Ik plaag je maar een beetje, hoor. Dat had je toch wel in de gaten, hè,’ lachte ze.

‘Eh ja, natuurlijk!’ loog Zisko en hij lachte opgelucht.

‘Maar nou moet je me nog eens één ding vertellen,’ zei Lin Li.

‘Wat dan?’

‘Kijk, dat mooie verhaal van je vertelt dan wel hoe het is gekomen dat het kasteel zweeft, maar het verklaart nog altijd niet hoe het zomaar kan dát het zweeft.’

‘O, da’s simpel,’ antwoordde de prins. ‘Schapewolken!’

‘Schapewolken?’

‘Precies.’

Lin Li schudde het hoofd en keek Zisko aan alsof ze niet begreep wat hij bedoelde.

‘Kijk, in de nacht dat de elementen de aarde hevig deden beven, brak de rots waar het kasteel op stond af,’ zei Zisko, met grote gebaren.

‘Ja, dat kan best, maar dan had je dus met zijn allen in het ravijn moeten kukelen.’

‘Dat klopt, maar dat is niet gebeurd, doordat op dat moment de schapewolkjes onder de rots schuilden en daar bleven we op drijven. Vandaar.’

‘Dat slaat dus helemaal nergens op!’ riep Lin Li met de armen in de lucht.

‘En toch is het zo,’ zei Zisko. ‘Je dacht toch niet dat de elfenprins gewone schapen aan het hoeden was?’

‘Wat anders?!’

‘Ha, natuurlijk niet! Het waren geen domme schapen van gewone mensen,’ zei Zisko, met zijn neus omhoog, ‘maar schrandere schapewolkjes die zich al eeuwen in de omgeving van het elfenkasteel ophielden en altijd schuilden en sliepen onder de overhangende rots. Toen de rots loskwam, bleef die eenvoudigweg op de schapewolkjes zweven.’

‘Dat kan toch helemaal niet!’ Lin Li riep het uit. Ze was intussen helemaal vergeten dat ze lief probeerde over te komen. Ze sprong overeind en hief haar vinger. Bob wist meteen hoe laat het was en kreeg medelijden met de arme prins.

‘Wolken lijken misschien lekker zacht, alsof het kussens zijn waar je op kunt springen, maar ik verzeker je dat - als je zo dom zou zijn om het eens te proberen - je als een baksteen door die zachte wolkjes heen zou donderen. En dan lig je, voordat je het weet, mooi met je snufferd in de modder en neem maar van mij aan dat dat behoorlijk zeer doet vanaf dergelijke hoogtes!’

‘Met schapewolkjes niet, althans, niet met onze schapewolkjes,’ zei Zisko rustig, terwijl ook hij ging staan. ‘De schapewolkjes van de elfen zijn anders dan gewone wolken.’

‘Ach, wat een onzin! Dat ik me nog moe maak om het uit te leggen!’ De handen gingen in de zij.

‘Kijk dan om je heen, prinsesje! We zweven toch?!’

‘Daar is vast een logische verklaring voor.’

‘Ja, die geef ik je net: schapewolkjes. We hebben voortdurend een hele kudde om ons heen. En vooral onder ons natuurlijk, want ze vlijen zich - zoals ik al zei - graag onder tegen de rotsen.’

‘Tuurlijk,’ zei Lin Li, ‘en als ze op een dag verdwijnen, ik bedoel, ze regenen leeg of ze besluiten eens te gaan kijken wat voor weer het is boven de Zuidpool, dan duvelt het kasteel naar beneden.’

Zisko lachte hardop.

‘Erg grappig, maar dat gebeurt natuurlijk niet. De schaapjes blijven lekker onder de rots; dat vinden ze fijn. Bovendien hebben we veiligheidsmaatregelen genomen.’

‘Met wolken weet je het anders nooit. Als het hard gaat waaien, ben je ze ineens kwijt. Kijk, daar gaan er al een paar.’

Een stuk of wat kleine wolkjes zweefden langs de torens van het kasteel. Het waren net grote wattebolletjes.

‘Soms vliegen ze een beetje om ons heen, maar nooit allemaal tegelijkertijd,’ zei Zisko. ‘En de wind is nog altijd onze vriend, dus die waait ze echt niet uit elkaar.’

‘O ja, da’s waar ook; toch handig, zulke vrienden,’ vond Lin Li.

Zisko keek naar de voorbijvliegende wolkjes.

‘Ze moeten trouwens nodig geschoren worden,’ zei hij. ‘Anders komen we almaar hoger.’

‘Precies, vergeet je prinselijk privilege niet: schapen scheren. Haha, het is de omgekeerde wereld,’ schamperde Lin Li.

‘Je zult begrijpen dat wij de schapewolkjes hier eerbied verschuldigd zijn. Daarom laat de koning ook altijd een baard staan die, wanneer die gekapt is, lijkt op de vacht van een schapewolkje.’

Lin Li proestte het uit. ‘Dus je hebt nog een schaap als voorvader ook!’ Ze kon het nauwelijks uitbrengen van het lachen, en gierde vervolgens aan een stuk door. Bob duwde zijn zus een paar passen opzij. Lin Li verzette zich niet. Ze kon alleen maar lachen. Zisko keek met een verbaasde blik naar Bob.

‘De slappe lach,’ legde die uit. ‘Ik begrijp het ook niet, maar dat heeft ze wel vaker.’

Zisko knikte slechts.

‘Ik dacht: ik zet haar even iets verder weg. Dan kan ze uitlachen en hebben wij er minder last van,’ verklaarde Bob.

Zisko knikte weer en keek een beetje ongelukkig vanuit zijn ooghoeken naar de huilende Lin Li.

‘Trek het je niet aan; het is niet persoonlijk bedoeld en ze komt er zo meteen vanzelf weer uit.’

‘Ik hoop het maar.’

‘Maar vertel eens,’ zei Bob, ‘landen jullie nou echt elk jaar?’

‘Jazeker,’ zei Zisko, blij dat er iemand oprecht interesse toonde. ‘Dat is Landdag, onze grootste feestdag. De volgende ochtend stijgen we weer op, met genoeg voorraden voor een jaar.’

‘Dat zou ik weleens willen meemaken!’zei Bob enthousiast. ‘Maar is het niet gevaarlijk voor de schaapjes?’ Bob keek er heel serieus bij. Zisko lachte.

‘Nee, die gaan allemaal opzij,’ Zisko deed het voor met zijn handen, ‘want het zijn natuurlijk heel slimme schaapjes, zoals ik al zei.’

Bob keek een beetje moeilijk en Zisko raadde zijn gedachten.

‘Het is misschien moeilijk voor te stellen, maar weet je wat? Ik zal het je straks laten zien.’

Dat leek Bob wel wat. Ondertussen was Lin Li weer wat bijgekomen. Ze veegde de tranen uit haar ogen en kwam weer bij de jongens staan.

‘Zeg, hoe komt het trouwens dat ik nog nooit van dit zwevende kasteel heb gehoord?’ begon ze meteen.

‘Van beneden gezien zijn we gewoon een grote wolk.’ Bob vond Zisko wel erg geduldig met zijn vervelende zus.

‘Maar er zal toch ook eens een vliegtuig langskomen?’

‘Ja, maar dat zien we van verre aankomen. De schapewolkjes gaan dan snel rondom het kasteel staan. Met de zwarte schaapjes aan de buitenkant, zodat we een heel grote en gevaarlijke zwarte onweerswolk lijken, waar elke piloot wel omheen vliegt. Dat moet bij jullie ook gebeurd zijn.’

‘Dat klopt,’ zei Bob, ‘maar wij zagen die wolk pas toen het te laat was.’ Hij zag zijn zus nog steeds ongelovig kijken.

‘Het hele verhaal klopt al met al, Lin Li,’ zei hij.

Lin Li glimlachte nog na van alle lol van daarnet en leek geen zin meer te hebben in een discussie. Da’s wel weer het voordeel van een flinke lachbui, dacht Bob.

‘Dan zijn we het daar over eens,’ zei hij snel, terwijl hij wist dat Lin Li het nooit met hem eens is. Hij zag het aan haar kritische blik, waarbij ze Bob en Zisko beurtelings met opgetrokken wenkbrauwen aankeek. Stelletje goedgelovige sukkels, zei de blik en Bob bedacht zich hoe knap het toch altijd weer was dat Lin Li iets zo duidelijk kon zeggen zonder te spreken. En net toen hij zich afvroeg of Zisko het ook zou zien, sloeg die lachend een arm om Lin Li’s middel heen. Bob was volslagen verrast en Lin Li niet minder. De wenkbrauwtjes vielen ineens op hun plek.

‘Kom, dan laat ik je de schatkamer zien, ongelovig prinsesje,’ zei Zisko.

Lin Li glimlachte weer en liet zich gewillig door de prins meenemen. Bob vond dat ze wel dicht tegen elkaar aan liepen, maar wat kon hem het ook schelen. Hij haalde zijn schouders op en draaide zich om. Hij zag nog net hoe Beebski met een brede lach op hem af kwam gesprongen, maar het was al te laat om opzij te stappen.

‘Hebbes!’ riep ze, terwijl ze tegen hem aan sprong. Bob viel met het meisje bovenop zich achterover in het gras en voordat hij van de verrassing was bekomen, werd hij bedolven onder een regen van kusjes.

‘Niet doen!’ riep hij nog, maar het hielp niets. Bob spartelde en probeerde het meisje van zich af te duwen. Beebski zat echter stevig op hem en kirde van plezier.

‘Ik heb gewonnen, ik heb gewonnen!’ riep ze al giechelend. Weer ging ze in de aanval en moest Bob het ontgelden. Overal op zijn gezicht werd hij gekust. Op zijn neus, zijn wangen en zijn roodgloeiende oortjes, zijn kin, zijn nek en zijn lippen. Bob draaide zijn hoofd opzij en probeerde Beebski van zich af te duwen.

Wat als mijn vriendjes het zouden zien?! dacht hij. Of Lin Li!

Die gedachte maakte hem sterker. Hij spande zijn spieren en wierp hij het meisje van zich af. Met een verontwaardigd ‘hééé! ’ lag Beebski achterover in het gras. Als een duveltje uit een doosje sprong Bob op. Hij moest zo snel mogelijk van dat meisje vandaan. Maar waar kon hij heen?

‘Wat zullen we nu doen, lieverd?’ riep Beebski.

‘Wat dacht je van tikkertje?’ zei Bob. Hij tikte het meisje op de arm. ‘Jij bent ‘m!’ riep hij, terwijl hij zich omdraaide en begon te rennen. Achter hem hoorde hij het meisje de achtervolging inzetten. Maar Bob kon lopen als een haas en Beebski maakte geen schijn van kans om hem in te halen.

‘Schatje, ik krijg je toch wel!’ hoorde hij Beebski ver achter hem roepen, terwijl hij de trappen van het paleis op rende. Hij snelde de hal door en meteen de grote trap op. Boven hield hij stil. De schildwachten bij de troonzaal hadden even hun post verlaten en stonden kalmpjes en met hun rug naar hem toe met prins Zisko en Lin Li te praten.

Geen betere plek om me te verstoppen dan achter die grote deuren, dacht Bob. Op zijn tenen sloop hij naar de deuren toe. De schildwachten praatten rustig door. Lin Li lachte hard om iets wat prins Zisko zei. Bob kon niet horen wat, maar zag dat zijn zus met lichtjes in haar ogen en haar liefste lach naar de prins keek, terwijl ze zijn arm stevig vast had.

Toe maar, dacht Bob en hij legde zijn hand op de klink. Weer schaterde zijn zus. De schildwachten lachten mee. Zachtjes ging de klink omlaag. De deur ging vanzelf een beetje open. Bob hoopte maar dat die niet zou kraken en deed hem heel voorzichtig verder open. Een van de schildwachten bromde met zijn zware stem.

‘Het is niet waahaar, hihihi,’ ging Lin Li weer en het groepje lachte luid. De deur knarste. Bob hield de adem in. Niemand reageerde. Daar hoorde hij snelle voetstapjes op de trap. Beebski! De deur was nu ver genoeg open. Bob glipte snel naar binnen en deed voorzichtig maar vlug de deur dicht, zonder enig geluid te maken. Hij liet de klink los en stond doodstil. Op de gang hoorde hij het hoge stemmetje van Beebski. Ze had vast gevraagd of hij langs was gekomen, maar Bob wist zeker dat niemand hem had gezien. Op zijn tenen deed hij een paar stappen achteruit. Hij schrok zich een hoedje toen de stilte werd verbroken door een luid en onverstaanbaar gewauwel achter hem. Bob draaide zich om. Daar zat de koning op zijn troon. Hij leunde met zijn kin op zijn rechterhand en had de ogen gesloten. Zijn kroon stond scheef op zijn hoofd. Bob liep nog steeds zonder een geluid te maken naar de koning toe. Weer wauwelde die wat en begon toen luid te snurken.

Hij slaapt! dacht Bob. Dat is mazzel hebben.

Stemmen achter de deur deden Bob opschrikken. Hij keek om en zag dat de klinken van beide deuren bewogen. Met één sprong was hij achter de troon. Om de hoek glurend zag hij hoe de deuren opengingen en Beebski binnen werd gelaten door de schildwachten.

‘Papa!’ riep ze schel, nog voordat ze goed en wel binnen was. De koning bewoog met een schok en een grom.

‘Papa!’ riep Beebski weer. Bob durfde niet meer te kijken en drukte zich stevig ruggelings tegen de troon aan. Die was groot genoeg om wel vijf Bobjes achter te verbergen.

‘Wat is het, meisje?’ zei een zware stem.

‘Papa, ik doe tikkertje.’

‘Niet met mij toch, Beebski?’

‘Nee, met Bob.’

‘Wie is dat dan? O ja, je rode kater.’

‘Dat is Frits.’

‘Ach natuurlijk, ik bedoel je goudvis.’

‘Ernst.’

‘Dan moet het je dwergkonijntje zijn; ik kan ook niet onthouden hoe ze allemaal heten, lieve meid van me.’

‘Brutus. Maar nee, Bob is het broertje van prinses Lin Li, met wie Zisko verliefd door het paleis dwaalt.’

‘O, dat meisje,’ zei de koning en hij greep naar zijn kin, terwijl hij er pijnlijk bij keek. ‘Dat herinner ik me nu weer wel!’

‘Heb je Bob toevallig niet gezien?’

‘Nee, toevallig niet. Haar broertje, zeg je? Zwart haar en spleetoogjes zeker, prins van het koninkrijk Negenmeren. Met hoevelen zijn ze eigenlijk gekomen. Het lijkt wel een invasie, nietwaar?’

‘Papa, Bob is blond en heeft de mooiste blauwe ogen van de hele wereld. Ik ga met hem trouwen. Als ik hem tenminste kan vinden.’

‘Dan zou ik maar goed zoeken,’ zei de koning.

‘Dag pap!’ Bob kon horen dat Beebski al in de richting van de deuren was gelopen. De schildwachten deden die open en weer dicht.

‘Kom maar tevoorschijn, jongeman,’ zei de koning.

Bob bewoog niet. Hoe kon dat nou?

‘Ja, jij daar, achter de troon! De kust is veilig.’

Bob stapte naar voren en ging voor de koning staan.

‘Zo, nu kan ik je eens goed bekijken. Dus jij bent het broertje van het Aziatische prinsesje?’

‘Ja, dat klopt,’ zei Bob, ‘maar hoe...?’

‘Ik zag je nog net achter mijn rug springen.’

‘Ik dacht dat u sliep.’

‘Hmmm. Beebski is een knuffelig meisje, jongen.’

Dat had Bob gemerkt.

‘Maar ze bedoelt het goed en zo vaak zien we geen vreemden, moet je maar bedenken.’

Bob had zich dat al afgevraagd.

‘Wat moet ik doen om haar iets minder knuffelig te maken?’ vroeg Bob.

‘Geen idee!’ zei de koning, ‘maar je zou natuurlijk ook eens kunnen proberen om...’

Op dat moment vlogen de deuren weer open. Bob keek snel om en zag Beebski binnenkomen.

‘Wat ik nog vergeten was te... Bob!’ Met een grote sprong was ze bij hem en hing ze aan zijn nek.

‘Tikkie!’ Ze kuste hem op zijn wang.

‘Tikkertje doe je met je vingers,’ riep Bob.

‘Ik vind kustikkertje veel leuker,’ zei Beebski en ze gaf hem snelle kusjes over zijn gezicht.

‘Meisje, luister eens naar je vader,’ zei de koning.

Beebski keek opzij.

Het is nu of nooit, dacht Bob. Hij glipte gauw naar onderen, uit de greep van het meisje en sprong achter de troon. De koning sprak verder, maar Beebski luisterde niet. Snel schoot ook zij achter de troon, achter Bob aan. Die zag haar komen en rende naar voren, met Beebski schaterend in de achtervolging. Zo renden ze een paar rondjes om de troon heen. Bob was liever naar buiten gevlucht, maar de schildwachten hadden de deuren gesloten en Bob vermoedde dat ze die nooit op tijd open zouden hebben en dat de kleine prinses hem weer te pakken zou krijgen. Zo denkende rende Bob rondjes om de troon. Ondertussen was het prinsesje omgekeerd en toen Bob weer aan de voorkant kwam, stond ze daar met open armen op hem te wachten. Bob stond stil. De koning boog zich voorzover en probeerde tussenbeide te komen.

‘Nu is het afgelopen,’ zei hij. ‘Ik zit hier belangrijke staatszaken te doen en...’

Op dat moment sprong Beebski naar voren. Bob deed van schrik een sprong opzij en verloor daarbij zijn evenwicht. Hij greep om zich heen om niet te vallen en kon nog net houvast vinden aan een stevige, gladde knop. Het was de kop van de wiggespeld in de baard van de koning.

‘Pas op!’ riep die nog, maar Bob kon het niet houden en hij viel achterover met knop en al. Toen ging het allemaal heel snel. Met een luid ‘woooeeesjh!’ schoten alle rolletjes van de baard los. Het volgende moment werd Bob door een golf van wit haar meegesleurd. Hij landde tegen de benen van een van de schildwachten, die daardoor over hem heen tuimelde. De deuren sprongen open en Bob lag met baard en al op de gang. De schildwacht zette zijn helm recht en bleef beduusd zitten. Van zijn kameraad en Beebski geen spoor. Bob stond op. Op dat moment kwamen Zisko en Lin Li de hoek om.

‘Lin Li, we moesten maar eens gaan, vind je niet?’ zei Bob.

‘Wat is hier gebeurd?’ zei Zisko.

Bob wist niet waar hij moest beginnen om het uit te leggen.

‘De baard van de koning is ontploft,’ zei hij.

Zisko wees op de pin in Bobs handen. Bob deed hem gauw achter zijn rug.

‘Je gaat me toch niet vertellen dat je de pin uit de baard van mijn vader hebt getrokken?’

‘Dat heeft-ie wel!’ zei Beebski, die naar buiten kwam gekropen. ‘En het was geweldig! Eindelijk een nieuw spelletje!’

De schildwacht kwam achter haar aan gekropen en werd door zijn collega overeind geholpen.

‘Wat nu?’ vroeg Lin Li.

‘Bob en ik rollen hem wel weer op,’ zei Beebski, ‘en dan doen we het nog een keer!’ Uit de troonzaal klonk een dof gebulder.

‘Nee, alleen maar koninklijke handen aan papa’s baard, Beebski. Lin Li helpt je wel; dan gaan Bob en ik buiten de schaapjes eens inspecteren.’

‘Ja maar, Bob is toch ook een prins?’ zei Beebski nog, maar Zisko was al op de trap en Bob was maar wat graag met hem meegerend.





Hoofdstuk 20

Schapewolkjes scheren





‘Prinses Lin Li is geweldig,’ zei Zisko, toen ze eenmaal buiten door de tuin liepen.

‘Vind je?’ vroeg Bob.

‘O ja, ze is de mooiste prinses die ik ooit heb gezien.’

Bob dacht even na.

‘Hoeveel prinsessen zie je nou zo op een dag?’





‘Nou eh, behalve mijn zusje niet zoveel, of geen eigenlijk. Maar al zag ik er honderd, dan bleef Lin Li toch nog de mooiste en de liefste en de slimste!’ zei Zisko, terwijl hij Bob langs de zijkant van het kasteel meenam, waar ze een stenen trap afgingen.

‘Is de prinses verloofd?’ vroeg de prins voorzichtig.

‘Lin Li, nee, niet dat ik weet,’ zei Bob. ‘Ik kan me ook niet voorstellen wie…’

‘Mooi, dan kan ik met haar trouwen,’ zei de prins. Hij deed een houten deur van het slot.

‘Komt ze dan hier in het paleis wonen?’

‘Ja, dat denk ik wel.’

Dat leek Bob een goed idee.

Ze waren nu in de gewelven onder het kasteel. Zisko nam twee langgerekte ovalen platen uit een rek en gaf die aan Bob. Ze wogen niets, stelde Bob verbaasd vast.

‘Weet je wat dit zijn?’

Bob had geen idee.

‘Dit zijn surfschijven.’

Bob had nog steeds geen idee.

‘Zoals alle stof in het kasteel zijn ze geweven van schapewolkjeswol; maar deze zijn van bijzonder geconcentreerde schapewolkjeswol gemaakt.’

Bob knikte, terwijl hij ze bestudeerde.

‘En weet je wat dat betekent?’

Bob schudde zijn hoofd.

‘Dat zul je zo wel zien dan.’

Zisko nam zelf ook twee surfschijven.

‘Deze moeten we niet vergeten,’ zei Zisko, ‘terwijl hij Bob iets in handen gaf wat nog het meest leek op een heel grote garde.

‘Wat moet ik daar nu mee?’ vroeg Bob. ‘Gaan we pannekoekenbeslag maken?’

‘Ha nee, kom maar eens mee, dan zul je het zien.’

Samen liepen ze naar de achterkant van het kasteel, waar de afgrond gaapte. Kleine wolkjes piepten over de rand. Zisko ging op de grond zitten en deed onder elke voet een schijf.

Dus daar zijn die banden voor, dacht Bob en hij volgde Zisko’s voorbeeld. De surfschijven staken nu voor, achter en opzij onder zijn laarzen uit. Het was maar goed dat Lin Li er niet bij was, want die zou het vast een belachelijk gezicht vinden.

‘Goed zo,’ zei Zisko. Hij ging op zijn rug liggen met zijn voeten omhoog.

‘Nu zet je je voeten tegen de mijne aan.’ Dat deed Bob.

‘Wrijven!’ riep Zisko en ze wreven de schijven tegen elkaar aan.

‘Zo is het genoeg,’ zei Zisko, toen Bob net moe begon te worden. ‘Ik help je wel overeind.’

Hij gaf Bob een hand en trok hem op zijn benen. Bob voelde direct dat er iets geks aan de hand was. Het leek wel alsof hij op luchtkussentjes liep en toen hij naar beneden keek, zag hij dat hij niet langer op de grond stond, maar er net boven zweefde. De schijven kromden een beetje onder Bobs gewicht en krulden onder zijn laarzen uit.

‘De surfschijven zijn geladen en klaar voor gebruik,’ zei Zisko. ‘Tijdens het surfen laden ze vanzelf op. Volg mij!’ Hij greep zijn garde en sprong van de afgrond af de diepte in.

Bob schrok zich een hoedje, maar al gauw zag hij Zisko met een grote bocht op een meter of twintig afstand van de rots omhoog komen, alsof hij op zijn witte schoenen door de lucht schaatste.

‘Kom op, Bob!’

Bob pakte zijn garde, nam een aanloop en sprong. Hij had gedacht over de lucht te zullen glijden, zoals Zisko dat had voorgedaan. In plaats daarvan rolde hij buitelend en duikelend door de lucht, maar hij viel niet naar beneden.

‘Alle begin is moeilijk,’ zei Zisko, die snel bij hem was en hem overeind hielp.

‘Je moet je voeten iets achter elkaar houden en je knieën een beetje buigen; dan surf je als een dolle. Kijk maar.’ Zisko nam een aanloop en schoot door de lucht. Hij maakte snelle bochten, waarbij hij helemaal horizontaal en soms zelfs op zijn kop hing.

Na een paar keer proberen, leek het alsof Bob nooit anders had gedaan.

‘Goed zo, Bob, je hebt het onder de knie. Dan gaan we nu eens kijken hoe de schaapjes het stellen. Volg me maar.’

Zisko schoot recht naar beneden. Bob dook achter hem aan. In volle vaart gingen ze. Zisko maakte een mooie bocht in de richting van de rots. Bob volgde. De jongens zagen nu het kasteel hoog boven hen uit torenen. Zisko keek om naar Bob en wees schuin naar beneden. Bob begreep wat hij bedoelde en volgde hem in die richting. Ze gingen recht op de onderkant van de rots af, waar de schapewolkjes kalmpjes rondzweefden. Toen ze dichterbij waren, remden ze af. Rustig gleden ze tussen de wolkjes door. Zisko aaide hen zacht en Bob zag hoe ze hem kopjes gaven. Een klein wolkje duwde met zijn neus bij Bob in de rug, zodat die op zijn kop draaide en midden tussen de zachte schapewolkjes terecht kwam. Zisko moest erom lachen en de schapewolkjes leken het ook erg amusant te vinden. Die kwamen Bob allemaal eens even bekijken en staken hun neuzen bij hem in zijn gezicht. Ze waren heel zacht en lief, maar het kietelde!

‘We kijken nog even verderop,’ stelde Zisko voor en ze zoefden samen onder de rots, de koele schaduw in. Overal om hen heen, maar vooral boven hen tegen de rots krioelden de schapewolkjes. Het waren er zoveel dat de rots niet te zien was. Het enige wat ze zagen waren witte wolkjes. Aan de andere kant van de rots kwamen de jongens weer omhoog geschoten. Bob zag het kasteel met het park ervoor nu van ver weg en van de voorkant. Zisko hield stil in de lucht. Een paar wolkjes waren hen gevolgd.

‘Ze zijn veel te wollig,’ zei Zisko.

‘Hoezo?’

‘Ze moeten nodig worden geschoren, want anders worden ze te groot.’

‘Is dat erg dan?’

‘Ja, want dan gaat het kasteel steeds hoger vliegen en dat is niet de bedoeling.’

Dat was op zich wel logisch, vond Bob.

‘Wie gaat hen scheren dan? En hoe?’

‘Wij!’ zei Zisko en hij hield zijn garde omhoog. ‘Het is heel simpel; zie je dat wolkje daar?’

Een vet wolkje zweefde waggelend en sloom niet ver van hen vandaan.

‘Let maar eens op!’ zei Zisko. Hij nam een aanloop en schoot op het wolkje af met zijn garde in de aanslag. Toen hij langs het wolkje scheerde, sloeg hij er met de garde dwars doorheen. Het wolkje mekkerde een beetje en aan de garde zat nu wat witte schapewolkjeswol. Zisko maakte een scherpe bocht en kwam terug. Weer haalde hij de garde door het wolkje heen. Zo deed hij dat een paar keer. Het wolkje werd zienderogen kleiner en de garde voller. Toen Zisko weer bij Bob terugkwam, was het wolkje ongeveer half zo groot als het eerst was. Het kwam mekkerend dichterbij.

‘Nee, nu is het genoeg geweest,’ lachte Zisko. ‘Ze vinden het lekker, die rakkers!’

Bob keek met verbazing naar het vrolijk weghuppelende wolkje. Een paar andere wolkjes kwamen traag dichterbij.

‘Ze hebben het gezien en willen nu ook, ‘ zei Zisko. ‘Dat gaat altijd zo.’

‘Maar je garde is vol.’

‘Niet voor lang!’

Zisko haalde de wol van de garde en rolde die tot een klein bolletje.

‘Kijk, zo is er bijna niets meer van over, ‘ zei hij, terwijl hij het balletje in een klein tasje aan zijn gordel deed. Enkele wolkjes waren ondertussen dichtbij gekomen.

‘Ben je er klaar voor?’ vroeg Zisko. Bob knikte van ja.

‘Scheren maar!’ Zisko snelde op de wolkjes af. Met zijn garde halveerde hij er twee, voordat hij moest pauzeren om de wol eraf te halen en tot kleine bolletjes te rollen. Bob deed hard zijn best om Zisko in te halen en joeg fanatiek achter een wolkje aan. Steeds kleiner werd het en steeds hoger werd het gemekker van het beestje.

‘Ho Bob!’ riep Zisko, toen Bob nog eens uit wou halen. ‘Еr moet wel wat van over blijven!’

Bobs wolkje was nu zo klein als een lammetje en maakte dat het weg kwam.

‘Het groeit wel weer aan,’ zei Zisko lachend, ‘maar als ze allemaal zo klein worden, landen we nog in zee!’

‘Sorry.’

‘Geeft niet. Je moet ze ongeveer halveren, dan is het goed.’

Bob stond te bedenken welk wolkje hij nu te grazen zou nemen, toen hij achter zich lachend gemekker hoorde. Het volgende moment voelde hij zijn benen onder zich uit schieten. Bob tuimelde door de lucht, terwijl het gemekker aanhield en hij zo nu en dan een klein duwtje van een zacht snuitje kreeg waardoor hij bleef tuimelen. Na een tijdje greep Zisko hem bij de hand en zette hem met een zwaai rechtop zijn benen. Naast Zisko zag Bob een vrolijk kijkend donker wolkje. Zisko knikte ernaar.

‘Een donderwolkje,’ zei hij. ‘Die houden van grapjes en je moet ze goed in gaten houden.’ Het wolkje sprong op Bob af en vlijde zich tegen hem aan.

‘Maar ze bedoelen het goed en ze zijn behalve ondeugend ook erg lief,’ zei Zisko.

‘En zacht,’ zei Bob, die hem een knuffel gaf.

‘Hoe heet je?’ vroeg hij.

‘Ze hebben geen naam,’ zei Zisko. ‘Wat een raar idee!’

‘Geen naam, dat kan niet,’ vond Bob. ‘Ik noem je Barend.’

Barend vond het allang best en liet zich nog eens door Bob knuffelen. Vervolgens schoot hij er als een pijl vandoor, maakte een grote bocht en scheerde rakelings over de hoofden van Zisko en Bob om uiteindelijk achter de rots te verdwijnen.

Bob en de prins schoren de rest van de wolkjes die om de rots heen zweefden. Daarbij vlogen ze soms rakelings langs de torens van het kasteel of over de tuin. Beneden zagen ze Lin Li en Beebski, die naar hen zwaaiden.

‘Zo stoer is de prins!’ zuchtte Lin Li.

‘Ja,’ zei Beebski, ‘en zulke mooie blauwe ogen heeft-ie.’

Na een uurtje surfen waren een heleboel wolkjes rondom het kasteel gehalveerd en hadden de jongens al behoorlijk wat bolletjes wol geoogst.

‘Onder de rots zitten de vetste, zoals je wel zag, Bob. Laten we daar eens gaan kijken.’

Zo gezegd, zo gedaan. Ze schoten over het kasteel heen en doken weer naar beneden, onder de rots. Daar lieten ze hun gardes flink wapperen en bijna alle schapewolkjes kwamen aan de beurt. De wolkjes konden er geen genoeg van krijgen, maar Zisko vond het mooi geweest en stelde voor om terug te gaan. Dat deden ze met een grote bocht, eerst scherp naar beneden en vervolgens langs de rots omhoog, zodat ze even op hun kop boven de kasteeltuin hingen, voordat ze weer met beide voeten naar beneden veilig op de grond stonden.

‘Uitslovers,’ zei Beebski.

‘O, de prins...’ zwijmelde Lin Li.





Zisko haalde een handjevol bolletjes wol tevoorschijn en liet ze aan Lin Li zien.

‘Van de schapewolkjes,’ legde hij uit. ‘Daar maken we hier van alles en nog wat van.’

Lin Li pakte de hand van de prins vast en bestudeerde de bolletjes met interesse. Vooral omdat ze de hand van haar geliefde Zisko zo langer kon vasthouden. Ondertussen had Beebski zich tegen Bob aangeschurkt.

‘Waren de schaapjes net zo lief en zacht als ik?’ vroeg ze.

‘Nee.’

‘Oh....’

‘Ze waren veel zachter.’

‘O, weet je het zeker?’ Beebski pakte Bobs hand en legde die tegen haar wang.

‘Jahaaa, heel zeker!’ riep Bob, terwijl hij zijn hand losrukte.

‘Lin Li, we moesten echt maar weer eens gaan. Ik ga onze spullen wel halen.’ Bob maakte al aanstalten om naar de paleistuinen te lopen, waar ze de rugzakken hadden achtergelaten. Lin Li legde haar hand op zijn arm, terwijl ze met de andere de hand die van de prins vasthield en deze in de ogen bleef kijken.

‘Bob, we hebben alle tijd, alle tijd.’

‘Maar je zei zelf...’

‘Alle tijd; kom, mijn prins, dan gaan we liggen in het gras, onder de schaduw van de bomen.’

‘Ja Bob, vannacht zijn jullie onze gasten. Ik zal je straks je logeerkamer laten zien, maar eerst gaan we even onder de bomen liggen, nietwaar prinses?’

Lin Li en Zisko lieten Bob verbouwereerd achter en liepen in de richting van de palesituinen.

‘En waar neem jij mij mee naartoe?’ vroeg Beebski, terwijl ze Bob stevig omhelsde. Bob schrok op.

‘Help!’

Het meisje begon hem weer te kussen. Bob liet zich van ellende in het gras vallen en hoopte dat Beebski er vanzelf genoeg van zou krijgen. Tien minuten en duizenden kusjes en knuffeltjes later, sprong Bob op en rende naar Zisko en Lin Li. Ze lagen in het gras bij de schommelboom.

‘Zisko, kun je mij...’

Lin Li keek Bob verstoord aan.

‘Kun je me mijn kamer nu al laten zien? Ik ben zo moe.’ Bob deed zijn best om te gapen.

‘Beebski?’ Het meisje stond weer achter Bob en had haar armen al om hem heen geslagen, ‘breng jij Bob naar de Blauwe Kamer?’

‘Beebski zegt best!’ zei Beebski. Ze nam Bob bij de hand. Deze keer verzette hij zich niet. Hij pakte zijn rugzak van de grond en liet zich door Beebski meenemen. Ze wees Bob een mooie kamer met donkerblauw behang en openslaande deuren naar het balkon.

Beebski stond in de deuropening en leunde tegen de deurpost.

‘Ik wil me even opfrissen,’ zei Bob.

‘Stoor je niet aan mij,’ zei Beebski, terwijl ze de deur dichtdeed en op het bed ging zitten. ‘De badkamer is daar.’ Ze wees recht vooruit. ‘Ik wacht wel.’

‘In mijn land is het de gewoonte om alléén te douchen of te badderen,’ zei Bob. ‘Ik kom je later wel zoeken in de tuin.’

‘O,’ zei Beebski, een beetje beteuterd. ‘Nou goed dan!’

Ze sprong op, omhelsde Bob, kuste hem een paar honderd keer en liep toen de kamer uit.

Dat ging makkelijk, dacht Bob. Hij deed de deur op slot, schoot in zijn gewone kleren en viel tevreden achterover op het grote bed.





Hoofdstuk 21

Het banket





Bob werd wakker van het geluid van een hoog belletje. Meteen daarna werd er op de deur geklopt. Lin Li riep zijn naam. Bob sprong van zijn bed en deed de deur open.

‘Gaan we?’ zei hij en hij greep naar zijn rugzak om er zijn vlieguitrusting uit te halen.

‘Nee, suffie, het diner is opgediend en weet je wat?’

‘Nee.’

‘Het is ter ere van die mooie prinses uit dat verre land!’

‘O, is er een mooie prinses gearriveerd dan?’

Lin Li tikte Bob op zijn hand. ‘Ik natuurlijk!’

‘Ik vind dat we echt moeten gaan nu, Lin Li.’ Bob liep achter haar aan over de gang.

‘Hoe kom je trouwens aan die jurk en dat kroontje?’

‘Van mijn allerliefste prins!’

‘Dit gaat veel te ver! Je bent niet eens een prinses.’

‘Maar ik voel me een prinses!’ Ze liepen een brede trap af met balustrades en een rode loper.

‘Ga je het hem nog vertellen vandaag of morgen?’

‘Misschien volgende week.’

‘Volgende week?! Niks ervan! We gaan morgen weg en wel zo vroeg mogelijk.’

‘Waarom heb jij ineens zo’n haast, broertjelief?’

‘Waarom jij ineens niet?’ Jij kwam me nota bene halen in Wablivië, weet je nog?’

‘Ach, we hebben al zoveel vertraging. Een weekje of twee kan er ook nog wel bij.’

‘Als je maar weet dat ík nu ga.’

‘Jij bent gewoon bang voor de kusjes van prinses Beebski.’

‘Dat heb je goed gezien.’

‘Weet je wel hoeveel jongens er groen zouden zien van jaloezie als ze jou en de mooie Beebski eens konden zien?’

‘Dat zijn dan heel zielige exemplaren. Ik word niet goed van dat kind.’

‘En omdat jij zo onvolwassen bent, moet ík eerder weg uit dit paradijselijke land.’

‘Je bent helemaal hoteldebotel van Zisko.’

‘Niet waar.’

‘Ik zie het toch zelf. En hij van jou?’

‘Denk je? Heeft-ie dat gezegd? Wat heeft-ie over mij gezegd?’ Lin Li stopte en greep Bob bij de armen. ‘Zeg dan, Bob, wat vindt die lieve prins van je mooie zus?’

‘Je beseft toch dat hij later net zo’n baard krijgt als zijn vader, hè?’

‘Toe, zeg dan! Wat heeft de prins gezegd?’

Op dat moment hoorden ze Zisko roepen.

‘Lin Li, deze kant op.’

Hij stond bij de ingang van de eetzaal. Lin Li huppelde naar hem toe en gaf hem haar hand.

‘Wat ziet mij prinsesje er mooi uit!’ zei de prins trots. Bob voelde zich een beetje misselijk worden.





In de zaal zat de koning aan een lange tafel. Zijn baard was weer netjes opgerold en vastgezet. Toen hij Bob binnen zag komen, keek hij hem streng aan en voelde hij even aan de speld.

‘Bob, jij zit hier,’ zei Zisko. Hij tikte op een stoel aan het begin van de tafel.

Bob stelde tevreden vast dat hij heel ver van de koning zat. Allerlei in kleurige kledij gestoken heren en dames zaten aan weerszijden van de tafel. Lin Li en Zisko gingen naast elkaar, vlak bij de koning zitten. Een statige dame met een hoge puntige kroon zat naast de koning. Dat moest de koningin zijn. Lin Li werd aan haar voorgesteld en ze maakte een diepe buiging voor haar. Naast de koningin zat Beebski. Van verre zwaaide ze enthousiast naar Bob en zei wat tegen haar moeder, die daarop een afkeurende blik in Bobs richting wierp. Dat vond Bob niet erg.

Misschien moet ze van haar moeder voortaan wel bij me uit de buurt blijven, dacht hij tevreden. Ik ben immers geen prins.

Ondertussen werd de soep opgediend. Bob nam de mooie zilveren lepel naast zijn bord en begon te eten. Hij had net een paar happen op en vroeg zich juist af wat dit wel voor soep mocht wezen, toen hij in zijn mijmeringen werd onderbroken door het heerschap dat naast hem zat en dat Bob nog niet eerder was opgevallen.

‘U zit op mijn plek,’ zei deze. Bob keek opzij en keek recht in een nogal pafferig gezicht dat uit een vreemdsoortige muts stak en vlakbij was. Bob trok zich gauw een beetje terug.

‘Jahaaa, mijn plek!’ Het dikke mannetje porde met zijn wijsvinger in Bobs schouder. ‘De hofnar zit altijd op deze plek!’

Bob legde zijn lepel neer. Het mannetje keek hem afwachtend aan.

‘O, dan ruilen we toch,’ zei Bob, die best nog verder van de koning af wilde zitten.

‘Nee, blijf maar zitten, want ik heb een hekel aan die plek.’

‘Maar waarom begint u er dan over?’

‘In principe is het mijn plek, dus maak ik er een punt van.’

‘Maar u wilt hier toch helemaal niet zitten?’

‘Niet als ik het kan helpen, nee. Maar het gaat om het principe.’

Bob keek de nar verbaasd aan.

‘Wat kun jij dom kijken, zeg! Ik mag wel oppassen dat ze mijn baan niet aan jou geven.’ De mensen in de omgeving lachten om de grap van de nar. Bob zei niets.

‘Kijk, het zit zo,’ de nar sloeg zijn armen en benen over elkaar en leunde achterover. Bob zag dat hij sloffen aan had met lange punten waarop kleine belletjes zaten.

‘Als je niet opkomt voor je principes, wat hou je dan nog over?’

‘Ik zou het niet weten,’ zei Bob.

‘Niets!’ Dus sta ik er in principe op dat je uit mijn stoel gaat.’

Bob wou opstaan, maar de nar legde snel zijn hand op Bobs schouder en hield hem tegen.

‘Niet echt, maar in principe. Snap dat nou.’

Bob nam nog een lepel soep en dacht even na. ‘Dus dat betekent dat je iets wel wil maar ook weer niet?’

De nar liet zich achterover in zijn stoel vallen. Hij deed zijn ogen dicht en zuchtte.

‘Dat betekent dat je iets wel bedoelt, maar niet meent,’ zei hij ten slotte. ‘In principe dan.’

Bob keek glazig.

‘Een voorbeeld,’ riep de nar en veerde op. ‘In principe vind ik dat iedereen evenveel moet verdienen.’

‘Dat vind ik ook!’

‘Vind je dat echt?’

‘Ja natuurlijk!’

‘Dan ben je een nog grotere sukkel dan ik dacht.’ De mensen aan de tafel lachten weer luid. De bedienden ook.

‘Maar dat is toch eerlijk?’ zei Bob verontwaardigd.

‘In principe wel.’

‘Mooi.’

‘En in principe heb je ook gelijk.’

‘Nog mooier.’

‘Maar het kan toch niet!’

‘Waarom dan niet?’

‘Zo zit de mens niet elkaar.’

‘Ik wel.’

‘Dan moet je je eens snel na laten kijken.’ Daar lachten de omstanders weer. ‘Als het een goed idee was, dan vonden wel meer mensen het.’

‘Volgens mij vinden wel meer mensen dat ook.’

‘De overgrote meerderheid niet, want anders was het wel zo, nietwaar?’

‘Ehm ja, misschien wel...’

‘Precies. En we weten allebei - mag ik hopen - dat niet iedereen evenveel verdient,’ de nar knikte naar de koning, ‘want dan was iedereen koning en niemand dienaar en dat zou geen goed idee zijn, want dan kregen we nooit onze soep en al helemaal geen toetje.’

‘Zo heb ik het nog niet bekeken,’ zei Bob.

‘Maar de meeste mensen duidelijk wel en de meerderheid heeft altijd gelijk. Zo, dat hebben we dan ook weer opgelost. Ah, gehakt!’ De nar deed zijn servet voor, die als enige rood met paars geruit was en pakte zijn bestek.

‘Zo heb je een hoop principes,’ zei hij, met zijn mond vol.

Bob deed zich tegoed aan de spruitjes. Niemand die hij kende vond ze lekker, maar hij had niets liever.

‘Getsie, spruitjes!’ zei de nar en keek er heel vies bij.

‘Ik geloof niet dat ik principes heb,’ zei Bob, half voor zich uit.

‘Dat moet je zo zien te houden, want je hebt er alleen maar last van. Net zoals van bijgeloof.’

‘Is dat hetzelfde?’

‘Niet echt, maar het is wel net zo nutteloos. Dat je geen kaas moet eten op donderdagmiddag, omdat je anders wakker wordt met paars haar, dat soort dingen.’

‘Dat heb ik nog nooit gehoord, maar ik zal er in het vervolg aan denken.’

‘Niet doen! Ik eet juist expres kaas op donderdagmiddag en heb ik paars haar?’ De nar wees op zijn hoofd.

‘Dat kan ik niet zien, want u heeft een muts op.’

‘Da’s mijn narrekap, maar neem van mij aan dat ik geen paars haar heb. Ik ben trouwens kaal.’

‘Hoe komt dat?’

‘Omdat ik eens een keer niet heb afgeklopt op ongeverfd hout toen ik zei dat ik hoopte dat ik nooit kaal werd.’

‘Echt waar?’

‘Nee, natuurlijk niet, sufkop. Ik ben gewoon kaal, meer niet. Hoef ik ‘s ochtends nooit mijn haar te kammen; da’s wel weer een voordeel, moet je maar denken.’

‘Dat zie je toch niet onder die muts.’

‘Narrekap. Da’s ook weer zo trouwens. Maar wat ik wou zeggen is dat mensen de grootste onzin geloven.’

‘Dat is zo!’ riep Bob uit, ‘Bij mij in de klas zit...’

‘Neem nou dat mokkeltje daar.’ De nar wees met zijn vork waar nog een complete gehaktbal aan zat in de richting van Lin Li, die helemaal opging in haar disgenoot en de nar, zo leek het, nog niet eens had opgemerkt.

‘Kijk ‘r nou eens zitten zwijmelen daar.’

‘Vertel mij wat!’

‘Wie houdt me tegen? Goed, helemaal idolaat van die Zisko, zie je?’

Bob knikte.

‘En waarom?

Bob gaf geen antwoord.

‘Omdat ze gelooft dat ze ooit met de prins kan trouwen. Nou, dat kan ze wel vergeten.’

‘Waarom dan?’

‘Omdat ze geen prinses is.’

Bob keek de nar verwonderd aan.

‘Ik lijk misschien wel gek, maar ik ben het niet.’

‘Ah,’ zei Bob.

‘En het hele hof gelooft dat dat moppie een prinsesje is ook nog. Ja, ze komt hier letterlijk uit de lucht vallen, ze beweert iets volstrekt ongeloofwaardigs en de hele bende valt ervoor. Het is goed liegen als je van ver komt, zoals mijn opa altijd zei.’

‘Misschien moet ik ook maar eens wat verzinnen,’ opperde Bob.

‘Daar is het nu te laat voor, gaperd. Doe het direct of laat het, zei mijn opa altijd.’

‘Da’s niet logisch,’ vond Bob en het viel hem op dat hij klonk als Lin Li.

‘Niet logisch, hè? Wat weet jij daar nou van?’

‘Nee, je kunt ook best iets niet vandaag doen en het dan alsnog morgen doen.’

De nar keek hem met volle mond aan en kauwde kalmpjes door.

‘Of overmorgen,’ zei Bob. ‘Grote mensen beweren altijd dat je beter niet kunt uitstellen, maar dat kan best. Niks aan de hand.’

De nar haalde zijn schouders op. ‘Zelf weten,’ vond hij.

‘Dat doe ik ook,’ zei Bob tevreden.

‘Doe wat je zegt, dan lieg je niet, zoals mijn opa altijd zei.’

‘Die opa van u had wel overal een mening over, is ’t niet?’

De nar knikte. ‘Een wijs man, maar hij had zijn fouten.’

Bob keek de nar vragend aan.

‘Ja, hij was altijd bang dat hij van de rand zou vallen.’ De nar deed met een broodje aan de rand van de tafel voor hoe dat dan zou gaan. ‘En vooral dat hij al slaapwandelend overboord zou donderen.’

‘En gebeurde dat ook?’

‘Welnee, hij slaapwandelde niet eens. Maar ondertussen bond-ie wel zijn grote teen met een touw aan het bed, voordat hij ging slapen.’

‘Een goed idee.’

‘Ben je bedonderd?! Helemaal niet. Hij is eens ongelofelijk op zijn gezicht gegaan toen hij ’s nachts opstond om naar de plee te gaan. Uiteindelijk werd hij op klaarlichte dag door de bliksem getroffen en was er niks meer van over. Was hij al die jaren voor niks bang geweest om naar beneden te vallen. Ik zeg maar zo: maak je geen zorgen om wat nooit zal komen.’

‘Dat zei je opa weer zeker.’

‘Nee, dat zeg ik. Ik verzin zelf ook nog wel eens wat. Wat zouden we voor toetje hebben vandaag?’

‘Iets met bosvruchten,’ zei een van de bedienden achter hem die hard zijn best deed er uit te zien alsof hij niet meeluisterde.

‘Door de bliksem getroffen?’ vroeg Bob en hij huiverde bij de gedachte.

‘Ja.’

‘Wat erg,’ vond Bob oprecht.

De nar haalde zijn schouders weer op. ‘Ik kon er wel om lachen.’ Hij schaterde erbij. Bob keek hem ontzet aan.

‘Ja, wat nou, watje?’ zei de nar minachtend. ‘Hij zei het altijd zelf: het leven is een feest en bij een feest hoort vuurwerk.’

Bob snapte niet wat de nar daar nou mee bedoelde en keek erg moeilijk.

‘Maar misschien is het leven geen feest als je zo lelijk bent als jij,’ zei de nar tussen twee happen door. De bedienden in de buurt die bij een tafel achter hen de wijn aan het schenken waren en de mensen om hen heen grinnikten wat.

‘Da’s ook niet aardig,’ antwoordde Bob.

‘Maar wel waar.’

‘Dat weet ik nog zo net niet, want...’

‘Lelijk én dom, wat zielig,’ vond de nar. Dat vonden de omstanders weer erg amusant.

De nar deed zijn mond alweer open voor een volgende sneer, toen hij ruw bij de schouder werd genomen. Hij keek op in het vertoornde gezicht van Lin Li.

‘Ah kijk ’s wat we hier hebben,’ zei hij spottend terwijl hij opstond. Bob zag dat hij en Lin Li ongeveer even groot waren. ‘Ik geloof dat...’

‘Ik geloof dat u ‘s manieren moet leren,’ onderbrak Lin Li hem, ‘want anders kon het wel eens verkeerd met u aflopen.’ Bob hoorde aan haar stem dat ze erg geïrriteerd was.

‘Moet je horen wie het zegt,’ zei de nar. ‘Dacht je soms dat ik niet in de gaten had dat...’

Lin Li tikte met haar wijsvinger hard op zijn borst. ‘Dat interesseert me allemaal niks. Als u mijn lieve Bob maar met rust laat, goed?’

‘Die simpele sukkel?’ Gegrinnik op de achtergrond. ‘Zal ik je ’s wat vertellen, moppie, ik...’

Daarop trok Lin Li de nar de kap voor de ogen. Nog meer gegrinnik.

‘Hé, daar ben ik niet van gediend,’ de nar deed zijn kap weer omhoog. Hij zat nu scheef op zijn hoofd. ‘Je moet eens ophouden met die onzin en dan nog eens wat: dat suffe kereltje hier…’ Maar Lin Li liet hem niet uitpraten.

‘Nu ben ik het zat!’ zei ze met stemverheffing. ‘U zit hem al de hele tijd te plagen en denk maar niet dat ik dat niet heb gezien.’

‘O, en ga je er bij de koning over klagen soms, jankerd?’

‘Nee, ik los mijn problemen altijd zelf op.’

‘Hoe had je dat voor je gezien, prinsesje van nergens?’ zei de nar en hij keek er weer wat meer zelfverzekerd bij, want de omstanders lachten luid om zijn opmerkingen.

‘Zeg, ik laat me door de dorpsgek toch niet beledigen zeker.’

‘Dorpsgek? Moet je horen wie het zegt! Zal ik jou eens wat vertellen?’

‘Spreek en je mond gaat open,’ antwoordde Lin Li fel.

De nar keek haar verbaasd aan. Die kende zijn opa nog niet, dacht Bob.

Lin Li deed een stapje naar voren en stond nu bijna bovenop de nar. Die wou een stapje terugdoen, maar Lin Li stond stevig op de punten van zijn sloffen.

‘Ik ben het beu. U biedt nú uw excuses aan aan Bob en aan mij en we vergeten het hele voorval.’

‘Niks ervan,’ zei de nar. Met moeite rukte hij zijn sloffen los en deed snel een stapje naar achteren. ‘Bied jij je excuses maar aan mij aan.’

‘Excuses?’

‘Ja.’

‘Vergeet het maar. Weet u wat u kunt krijgen? Een peer.’

De nar keek verbaasd. Hij deed zijn armen over elkaar. ‘Wat?’

‘Ik geef u zo meteen een flinke peer!’ zei Lin Li.

‘Ik heb liever een beschuitje.’ De nar glimlachte triomfantelijk toen hij achter hem zijn maten weer hoorde lachen.

‘Da’s dan pech, want ik heb alleen maar peren en daar zult u van lusten.’

‘Ik lust helemaal geen peren.’

‘Toch verkoop ik u er een.’

‘Ik heb trouwens geen geld bij me.’ Dat vonden ze achter hem weer erg leuk. De nar had zijn zelfvertrouwen helemaal terug en grijnsde breeduit.

‘Dan krijgt u hem voor niks.’

‘O, kijk als het gratis is, dan...’

En voordat hij nog meer kon zeggen stompte Lin Li hem precies onder zijn kin. Bob was erg verrast over de actie van zijn zus, maar genoot er wel van. Het mannetje kwam los van de vloer en zeilde, met de punten van de sloffen omhoog, een paar meter naar achteren. Daar werd hij door zijn verbijsterde kompanen onder de oksels opgevangen.

Zijn pak is zeker van schapewolkjeswol, dacht Bob; dat vette kereltje lijkt zo licht als een veertje.

Ondertussen veerden de vrienden van het dikzakje met hem mee naar beneden en toen weer omhoog, zodat ze de nar terug naar Lin Li lanceerden en hij een moment later stomverbaasd precies weer op zijn oude plek voor Lin Li op zijn voeten landde. Lin Li keek naar Bob met een beetje gemene glimlach en een twinkeling in haar ogen. Bob begreep haar meteen. ‘Met links deze keer,’ zei hij. Lin Li haalde daarop met haar linkervuist uit en liet de nar nogmaals door de lucht vliegen. Zijn vrienden sprongen nu snel opzij, waardoor de nar hard op zijn achterste landde. Jammerend gleed hij over de gladde tegels een meter of wat naar achteren, waar hij met een klap tot stilstand kwam tegen een tafel waarop een piramide van fruit stond. De fruitpiramide wankelde en de omstanders lieten een kort ‘oh’ horen. Verschrikt keek de nar omhoog, maar hij had niet genoeg tijd meer om weg te duiken. De hele fruitpiramide lazerde met geraas over hem heen en bedekte hem helemaal. Alleen zijn kap en de punten van zijn sloffen staken nog boven het fruit uit.

‘Ha, dessert!’ riep de koning.

Lin Li klopte als het ware de nar van haar handen, gaf Bob een schouderklopje en liep met een brede glimlach terug naar haar plek, waar Zisko vol bewondering op haar zat te wachten.





Hoofdstuk 22

De wraak van de nar





Die avond was er ter ere van prinses Lin Li een bal in het paleis. Toen Bob de grote balzaal binnenkwam was het al in volle gang. Staande in de deuropening tussen de twee erewachten, zag hij zijn zus stralen in een prachtige rode jurk en met een tiara van diamanten. Als hij niet beter wist, zou hij zelf nog denken dat daar een echt prinsesje stond. Bob liep de zaal in en struinde langs de kant van de dansvloer, waar opgedofte heren en dames drankjes dronken en kleine zoete taartjes aten. Om te dansen was Bob niet gekomen, maar een taartje ging er wel in. Hij boog zich over een schaal met lekkers en had net besloten dat het aardbeiensoesje er onweerstaanbaar uitzag, toen hij vanuit zijn ooghoeken iemand langzaam dichterbij zag komen. Het was de nar en aan zijn blik te zien was die het voorval van eerder die avond nog niet vergeten. Bob zocht automatisch naar Lin Li. Hij ontdekte haar midden op de dansvloer, waar Zisko haar in een wals rondjes liet draaien. Aandacht voor Bob had ze nu even niet. De nar zag Bob kijken, keek even in de richting van Lin Li en toen weer naar Bob. Zijn gemene lach zei genoeg. Hij stapte traag maar gedecideerd op Bob af. Ik vraag me af wat ik hem toch heb misdaan, dacht Bob.

De nar stond voor hem in al zijn breedte en gewicht. Het leek wel of hij was gegroeid. Bob voelde zich steeds kleiner worden. Op de achtergrond klonk vrolijke walsmuziek, maar Bob hoorde het niet.

‘Zo kereltje, nu is het uit met de pret.’

‘Wat heb ik u toch misdaan?’ stamelde Bob.

De nar haalde zijn schouders op. ‘Je bent hier en ik vind je een etter; da’s genoeg.’

‘Maar u kent me niet eens.’

‘Ik ken genoeg van je om te weten dat ik je met je gezicht in de taart ga duwen.’ De nar maakte zich klaar om Bob te grijpen. Die wilde zich uit de voeten maken, maar vond een muur in zijn rug en was aan weerszijden ingesloten; links door een brede pilaar en rechts door een dikke mevrouw. Hij kon geen kant op en dat plezierde de nar in hoge mate.

‘Er is geen ontsnappen aan,’ brieste hij en deed een stapje dichterbij met zijn armen omhoog als de klauwen van een grote roofvogel. Hij torende boven Bob uit en liet zijn handen langzaam zakken om Bob bij zijn oren te grijpen en in één beweging door met zijn gezicht in de taart te duwen. Bob dook ineen, keek op en zag de nar steeds groter worden. En net op het moment dat die wilde toeslaan, zag Bob hem een klein beetje omhoogkomen, alsof er een kleine schok door hem heen was gegaan. De nar greep naar zijn achterste, met een blik van ergernis en verbazing op zijn gezicht. Hij wilde zich omdraaien, maar voordat hij dat kon, kreeg hij nog eens zo’n schok. Deze keer dacht Bob een rode schicht achter hem te hebben gezien. Kijk, daar was die rode schicht weer en weer schoot de nar omhoog. En toen viel het Bob op dat de schokken op de maat van de muziek kwamen. De wals ging van een-twee-drie en op elke derde tel kreeg de nar een schok. Of liever: een schop, want Bob zag nu dat Lin Li en Zisko achter de nar rondjes walsten, waarbij Lin Li steeds op de drie langs de nar zwierde en haar puntige gouden schoentje met kracht in zijn achterste dreef. De nar draaide zich naar hen om en begon te jammeren dat dat toch ongehoord was, maar lang duurde het niet, want van de andere kant waren de koning en de koningin aan komen dansen en op de drie gaf de koningin de nar een elegante maar stevige schop onder zijn kont. De hofnar had zich nog maar half omgedraaid of de eerste hofdame had hem te pakken en schopte hem - het was een dame van enig gewicht - naar het midden van de dansvloer. De dansparen zwierden nu als gieren in de richting van de nar, die al snel omringd werd door tientallen dansers, die allemaal hun beste beentje voorzetten om mee te doen aan deze nieuwe dans. De koning riep het orkest op voorlopig nog even walsen te blijven spelen. Bob zag de arme nar de volgende tien minuten van de ene hoek van de dansvloer naar de ander geschopt worden. Hij probeerde naarstig de rand van de dansvloer te bereiken, maar steeds als hij maar enigszins in de buurt ervan was gekomen en hij bijna leek te zijn ontsnapt, was er altijd wel een dame in de buurt die hem precies de andere kant op wist te schoppen. Steeds meer dansparen wierpen zich op de dansvloer. Zelfs de dikke mevrouw naast Bob die tot dan toe alleen maar taartjes had gegeten en om de haverklap had beweerd dat ze van dansen zulke zere knieën kreeg, had haar man bij de hand gegrepen en danste nu zwierig en gevaarlijk dicht bij de nar. Bob kreeg bijna meelij met zijn belager.

Je zult daar maar een schop van krijgen, dacht hij; hoe zou dat uitpakken?

Dat ging Bob gauw genoeg zien want op dat moment stond de freule er precies goed voor om de nar een trap te verkopen. Ze deed het met een reuzezwaai en zette haar voet met een doffe plof in de nar zijn achterste. Die kwam los van de grond, zweefde voor de tweede keer die avond een paar meter onvrijwillig door de lucht en kwam met zijn angstige gezicht precies in de grote witte roomtaart, die hij eigenlijk voor Bob bestemd had, terecht. De gasten bulderden van het lachen. De muzikanten gierden het uit en konden niet meer spelen. Toen nam de koning het woord.

‘Voortaan is dit de officiële prinsessewals en die zal op elk feest gedanst worden!’ De nar liet een gilletje horen en rende jammerend uit de zaal weg. De kust was nu veilig voor Bob. Hij draaide zich tevreden om en keek recht in het gezicht van Beebski.

‘Kus!’ riep ze en voegde de daad bij het woord.

‘Kom dansen,’ zei ze enthousiast en sleepte Bob de dansvloer op. Ze hield hem in een ijzeren greep terwijl ze hem de passen uitlegde en daarbij elke drie passen minstens even zo vaak op zijn tenen stond. Ze moest er zelf erg om giechelen. Bob voelde zich vreselijk opgelaten. Lin Li zag het terwijl ze kwam langs gedanst.

‘Ik dacht dat je nooit een vriendinnetje wou, Bob,’ spotte ze.

Bob wou nog iets snedigs terug zeggen, maar hij besloot om dat te laten. Ze had hem immers twee keer van die akelige rotnar gered en dat zou hij niet snel vergeten. Althans vanavond niet. Bovendien wist hij zo gauw ook niet wat hij zeggen moest. Hij besloot zich maar over te geven aan het kleine prinsesje en kreeg na een paar minuten stiekem zelfs een beetje lol in het dansen. En zo hadden Lin Li en Bob ieder op hun eigen manier best een leuke avond daar hoog in het luchtkasteel en ploften ze voldaan in bed om heerlijk te slapen. Aan de nar dachten ze niet meer, maar de nar dacht wel aan hen.





De volgende ochtend zag Bob vanaf het balkon dat het kasteel een stuk lager zweefde dan de dag ervoor.

Dat hebben we toch maar mooi voor elkaar gebokst! dacht hij niet zonder trots. Het kasteel zweefde traag voort over een grote sneeuwvlakte. Niets anders dan sneeuw was er te zien. Geen bomen, geen huizen, geen rivieren, helemaal niets. Alleen sneeuw.

Mooi, zeg, vond Bob.

Hij wist dat Lin Li het niets zou vinden, maar hij wilde haar er toch even op gaan wijzen. Bovendien vond hij dat ze maar weer ’s moesten gaan en dat zou hij haar eens duidelijk gaan maken. Hij liep zijn kamer uit, door de gangen van het paleis. Daar kwam Zisko op hem af.

‘Ah, daar ben je,’ zei hij. ‘Ik was al naar je op zoek.’ Hij gaf Bob niet de kans om te antwoorden. ‘Heb je zin om eens beneden te gaan kijken? Er ligt sneeuw!’

‘Dat heb ik gezien,’ zei Bob. ‘Ik ben gek op sneeuw.’

‘Ik ook,’ zei Zisko, terwijl hij op een grote tas aan zijn schouder klopte, ‘en ik wilde eens een grote pop gaan maken en sneeuwtennis spelen, als je tenminste zin hebt.’

Dat hoefde je Bob geen twee keer te vragen. Snel liepen ze naar buiten en even later zeilden ze op hun surfschijven van de klippen af onder de grote rots door. Een paar schapewolkjes draafden met hen mee. Een van hen gaf Bob een duw in de rug, zodat hij weer door de lucht tuimelde. Het donderwolkje van gisteren mekkerde van plezier achter hem. Maar deze keer was Bob hem te slim af. Hij manoeuvreerde handig op zijn surfschoenen in een kleine looping en landde precies op de rug van het donderwolkje.

‘Hebbes, Barend!’

Maar Barend liet zich niet zomaar te grazen nemen. Hij ging er als de bliksem vandoor en als Bob zich niet gauw stevig aan hem had vastgeklampt, was hij direct weer van zijn rug gedonderd. Barend zeilde nu met Bob op zijn rug dwars door de kudde en ze botsten tegen wel honderd schaapjes op. Gelukkig waren ze allemaal lekker zacht en wist Bob te blijven zitten. Barend ging flink over de kop en tolde om zijn as, maar nog altijd bleef Bob zitten. Het donderwolkje schoot toen omhoog, rakelings langs het kasteel. Bob kon de mensen door de ramen zien en keek zelfs even in het verbaasde gezicht van de nar, die op een balkon in de weer was met een grote zaag. Vervolgens gingen ze over hun kop over het hoogste dak weer met een grote bocht naar beneden, recht op de onder de rots klevende schapenwolkjes af. Ineens remde Barend zo hard hij kon. Daar had Bob niet op gerekend. Hij vloog met een rotvaart voorover van het donderwolkje af, recht in de witte massa voor hem en landde er zacht tegen de mekkerende schaapjes. Zisko was in een oogwenk bij hem.

‘Dat zag er erg stoer uit!’

Zisko wilde het ook weleens proberen. Dat kon, want Barend en nog een paar andere donderwolkjes hadden zich tegen Bob en Zisko aangeschurkt. Barend leek Bob uit te nodigen om weer op hem plaats te nemen. Die was daar nog niet zo zeker van. Veel keus had hij echter niet, want Barend schoot handig tussen zijn benen en voordat Bob het wist zat hij weer op zijn rug. Zisko nam plaats op een ander donderwolkje. Kalmpjes reden ze weg. De wolkjes lieten zich gemakkelijk sturen en brachten de twee veilig en snel naar de sneeuwvlakte onder hen. Daar maakten ze sneeuwpoppen, speelden sneeuwtennis en gooiden sneeuwballen. Bob genoot.

‘Eigenlijk zouden we een groot sneeuwballengevecht moeten houden,’ stelde Zisko voor ‘en met twee teams tegen elkaar strijden.’ Ze besloten om eens wat liefhebbers op te trommelen, te beginnen met Lin Li en Beebski. Gezeten op hun donderwolkjes snelden ze terug naar het kasteel. Daar aangekomen liepen ze meteen naar de kamers van de beide prinsesjes.





Op dat moment stond Lin Li zingend onder de douche. Ze was verliefd op een prins en hij op haar. Ze hadden de hele avond samen gedanst en ze was met een glimlach in slaap gevallen en weer wakker geworden.

Wat zouden haar prins en zij vandaag allemaal gaan doen? vroeg ze zich af, terwijl ze de grote zachte handdoek van schaapjeswolkewol om zich heen sloeg. Ze liep haar kamer in en deed de balkondeuren open. Het was zonnig, want dat was het altijd boven de wolken, dus ze konden wel weer in de paleistuinen gaan wandelen samen. Mijmerend deed ze haar kledingkast open; de koningin had die laten vullen met de mooiste jurken. Ze deed haar handdoek af en legde die op de rand van een stoel. Toen hoorde ze de deur opengaan en zag in de spiegeldeur van de kast prins Zisko binnenkomen.

Ik sta hier in mijn blootje en daar is mijn prins! dacht ze in paniek.

Ontzet greep ze haar handdoek en stapte snel en zonder te kijken het balkon op. Er klonk een luid gekraak en het volgende moment voelde Lin Li dat ze viel. Ze kon het niet geloven, maar ze viel echt; niet heel hard, maar toch snel genoeg om boven haar het balkon rap uit beeld te zien verdwijnen.

Hoe kan dat nou? dacht ze. En toen bedacht ze zich dat je in situaties als deze waarbij je van een balkon valt en de wolkenflarden langs je gezicht gieren, hoort te gillen. En dus zette ze het op een gillen. Meters boven haar verscheen het verbaasde gezicht van prins Zisko over het balkon en even later dat van Bob. Ze was al een paar verdiepingen lager nu en kwam langs het raam van de kamer van de vervelende nar. Die klopte net zijn kap uit en zag het meisje met haar wollen handdoek om zich heen wapperend vallend langs komen zweven. Onder haar strekte zich een grote sneeuwvlakte uit.

‘Daar gaat ze!’ riep de kale nar. Hij gierde het uit.

‘Dag, prinses krengetje!’ riep hij haar joelend na en zwaaide wild met zijn kap.

Bob en Zisko waren niet meer te zien en gelukkig verdween ook de uitzinnige nar snel uit beeld. Lin Li keek naar beneden. Even had ze nog gedacht in de paleistuin terecht te zullen komen, maar al snel realiseerde ze zich dat de koninklijke vertrekken nu juist in dat deel van het paleis waren waar de buitenmuren de grens van het rijk vormden. En dus viel ze langs de grote rots door de wolken naar beneden.

‘Fijn, sneeuw!’ gromde ze toen ze naar beneden keek. Al snel zag ze alleen maar wit beneden zich en het kasteel als een donkere wolk in een groot blauw vlak boven zich. Door de schaapjeswolkewollen handdoek zweefde ze tenminste nog met een veilige snelheid omlaag. Dat was de enige troost die ze had. Verder was ze alles kwijt. Hoe kwam ze nu thuis? Lin Li’s humeur was omgeslagen van opperbest naar superchagrijnig.





‘Wat is er gebeurd?’ wilde Bob weten.

‘Geen idee,’ zei Zisko. ‘Ik kwam vragen of ze misschien in de tuin wilde wandelen, klopte, hoorde haar zingen en ben toen maar naar binnengelopen.’

‘En?’

‘En het volgende moment zie ik haar op het balkon stappen en er doorheen zakken.’

‘Absurd.’

‘Behoorlijk, maar het is wel zo.’

Samen zaten ze op hun knieën naar het gat in het balkon te kijken.

‘Ik snap niet hoe dat ineens kan,’ zei Zisko.

‘Het heeft geen zin om daar nog lang over na te denken,’ zei Bob. ‘Er is geen tijd te verliezen; ik moet haar snel weer vinden.’

Hij keek om zich heen of hij Lin Li’s spulletjes zag en vond haar gepakte rugzak onderin een kast met jurken.

‘Zisko, beste kerel, ik moest er maar eens vandoor,’ zei Bob. Hij drukte Zisko de hand, zei hem nog even dat hij beslist langs moest komen. Als hij eens in de buurt was van de negen meren die in een cirkel in een groot bos lagen, moest hij maar eens uitkijken naar een klein dorpje en daar vragen waar Bob en Lin Li woonden.

‘In het paleis toch?’ vermoedde Zisko.

Da’s waar ook, dacht Bob en hij schreef voor de zekerheid maar snel het juiste adres op een papiertje en gaf het aan de nog altijd verbouwereerde Zisko. Vervolgens rende hij naar zijn kamer en schoot daar snel in zijn uniform. Hij keek nog even om zich heen om er zeker van te zijn dat hij niets vergeten was en snelde naar buiten. In de tuin passeerde hij Beebski, die hem vroeg waar hij heenging. Bob keerde zich om, gaf het meisje drie zoenen en rende weer verder. Ze was zo verbaasd van de spontane zoenen dat ze hem niet eens volgde. Bob was niet minder verbaasd over zijn actie en was blij dat verder niemand het gezien had. Kennelijk was hij zo blij om het luchtkasteel te verlaten, dat hij er meisjes van wilde gaan zoenen. Er ging een rilling door hem heen die nog niet helemaal over was toen hij bij de afgrond arriveerde. Daar aangekomen floot hij zo hard hij kon op zijn vingers. Beneden hem maakte een klein zwart en ondeugend donderwolkje zich direct los van de rots en kwam op Bob afgesneld. Bob omhelsde het wolkje en klom op zijn rug.

‘Barend, we hebben geen tijd te verliezen. Ik moet snel naar beneden.’

Daarop zette de slimme Barend zich met een schok in beweging in de richting waarin Bob had gewezen en als in een vrije val schoten hij en Bob op de witte aarde af. Bob keek nog even om en zag het kasteel op de rots snel kleiner worden. Snel keek hij weer voor zich. Die kleine Barend schoot heel hard door de lucht en had er duidelijk zin in. Bob was nu zo dichtbij de aarde dat hij meer details kon zien. De witte vlakte kreeg reliëf en Bob zag kleine huisjes van sneeuw en wegen en pleinen. Er lag een stadje daar beneden. Dat hadden hij en Zisko eerder die ochtend niet gezien. Zodra ze heel dichtbij waren gekomen, liet hij Barend wat langzamer vliegen. Lin Li moest hier ergens zijn geland. Dat was ondertussen wel een kwartiertje geleden, want Bob had even nodig gehad om zijn spullen te pakken en buiten te komen. Hij dirigeerde Barend naar een plek waar de sneeuw vers was omgewoeld. Toen ze erboven hingen zag hij duidelijk in de sneeuw een afdruk van een persoon. Dat moest Lin Li zijn; dat kon niet anders. Maar waar was ze? Toen vielen Bob pas de vele voetstappen rondom de plek op. Ze hadden een heel spoor achtergelaten en gingen in de richting van het sneeuwstadje. Tussen de sporen in zag hij die van Lin Li duidelijk. Het waren de enige van blote voeten.

Gelukkig, ze kan nog gewoon lopen, dus haar mankeert waarschijnlijk niets, dacht Bob. Maar wat zou ze balen! wist hij. Ze had al zo’n hekel aan sneeuw en kou en dat zou nu alleen maar erger worden.

Ik beklaag de mensen die haar hebben gevonden, dacht hij, want mijn zus is nu echt niet te genieten.

Hij besloot niet langer te talmen, sprong van Barends rug en nam met een knuffel afscheid van het kleine donderwolkje. Barend raasde met een grote cirkel nog een keertje om Bob heen en schoot toen omhoog, terug naar het kasteel op de rots. Bob stond niets anders te doen dan de sporen te volgen. Gelukkig kon hij dat als geen ander.





Hoofdstuk 23

Lin Li staat terecht





De sporen leidden Bob naar een plein midden in het stadje en eindigden bij een gebouw dat eruit zag als een reusachtige sneeuwbal die half uit de grond stak. Bob liep de hoge trappen al op, maar hield halverwege halt toen hij bovenaan bij de deuren twee strenge politieagenten zag staan. Ze hadden witte pakken, witte laarzen en handschoenen aan. Op hun hoofd stond een platte pet met flappen eraan die langs hun wangen hingen en onder hun kin bij elkaar werden gehouden met een strik. Alleen hun ogen kon je zien en die keken zo streng dat Bob direct besloot dat je maar beter uit de buurt kon blijven. Misschien was er een andere ingang. Bob liep om het gebouw heen, maar vond geen andere deur. Wel zag hij kleine raampjes hoog in de gebogen muren zitten. Een ervan stond open. Daarachter scheen licht. Bob klom zonder veel moeite tegen de gebogen sneeuwmuur op en keek nieuwsgierig door het raampje naar binnen. Daar had hij Lin Li al gevonden. Ze stond in haar handdoek gewikkeld op een podiumpje met twee van die strenge agenten naast haar. Tegenover Lin Li zaten op een verhoging drie in het zwart geklede mensen met hoge rode hoofddeksels op. De tafel voor hen lag zo vol met boeken, mappen en allerlei papieren dat er nog geen pen meer bij kon. Achter Lin Li zaten in rijen op houten banken ook nog een hoop mensen, dik ingepakt in bontgekleurde kleding. Het viel Bob op dat je van iedereen alleen de ogen maar kon zien en hij vroeg zich af hoe de mensen elkaar konden herkennen zo. Alleen Lin Li stond er luchtig gekleed bij. En die had het nou juist altijd koud.





Een blauwgemutste man die bij de deur stond klopte drie keer met een staf op de grond. Iedereen was stil. Toen vervolgde hij met luide stem.

‘Ik roep hierbij uit de zaak Poolderend tegen L.L., ten overstaan van de rechtbank van Poolderend, voorgezeten door opperrechter de hoogweledelgeleerde vrouwe Beenbreuk, met bijzitters de edelgeleerde heren Poolvos en IJsberendse.’

Hij knikte naar de middelste rode muts, overhandigde haar een dikke map die hij plechtig het dossier noemde en deed vervolgens een paar stappen achteruit richting de deur, waar hij stokstijf bleef staan.





‘Dankuwel bode,’ zei de rode muts op bekakte toon. ‘Ik zie dat we een verdachte hebben. Zijn alle getuigen aanwezig?’

De bode knikte.

‘Dan beginnen we,’ zei de rechter, terwijl ze een plekje op de tafel zocht om het dikke pak papier neer te leggen. Ze legde het voorzichtig op een grote stapel stukken, maar die begon direct te wankelen en snel pakte ze het dossier toen maar weer op. Ze legde het vervolgens op de stapel voor haar, maar kon daardoor nauwelijks nog de zaal inkijken en dus haalde ze het ook daar maar weer weg. Geërgerd keek ze om zich heen en leek haar collega-rechters om hulp te vragen. De ene lag onderuitgezakt en keek met een verveelde blik vanonder zijn muts naar haar op. De andere rechter zat kalm naast haar met de ogen dicht en het hoofd enigszins naar voren gekanteld, alsof hij zat te slapen. De opperrechter tilde het dossier tot boven zijn hoofd en legde het toen voorzichtig op de platte bovenkant van zijn muts. Langzaam haalde ze haar handen weg. De man boog zijn hoofd nog iets verder naar voren en zijn muts zakte wat in, maar het dossier bleef stabiel liggen. Tevreden keek de opperrechter de zaal weer in.





‘Ik roep getuige Wakwater op,’ zei ze. Een lange man die op de eerste rij achter Lin Li had gezeten werd door de bode naar een plaats tussen Lin Li en de rode mutsen geleid. Daar nam hij plaats achter een hekje.

‘U bent Herman Wakwater?’ vroeg de opperrechter. De man knikte.

‘U heeft dit hier gevonden, begrijp ik,’ zei de rechter terwijl ze bij het woord ‘dit’ een knik in de richting van Lin Li maakte zonder haar daarbij aan te kijken. Haar hoge muts deinde heen en weer. De man knikte weer.

‘Vertelt u nu eens in uw eigen woorden wat er is gebeurd, mijnheer Wakwater.’

De man leunde van het ene op het andere been en krabde met zijn gehandschoeide hand op zijn muts.

‘Nou, mevrouw de rechter, ik kwam juist terug van een potje ijsballen met mijn twee zonen Jannes en Hannes, toen ik dat daar in de sneeuw zag liggen,’ zei hij.

‘Gaat u door.’

‘Er valt eigenlijk niet veel over te vertellen, mevrouw de rechter, ik hielp het overeind en toen zag ik pas dat het helemaal geen kleren aan had.’

Een langgerekt ‘oh’ ging door de zaal. ‘Stilte in de rechtszaal!’ riep de bode. De menigte was direct stil.

‘En u had dat daar nog nooit eerder gezien?’

‘Nee, ik zag het vandaag voor het eerst. Het leek wel alsof het uit de lucht was komen vallen, zo naakt en al.’

Oh! deed de zaal weer. ‘Stilte!’ snauwde de bode.

‘Dat ís ook zo!’ riep Lin Li.

De rechter keek verstoord op en de bode bromde tegen Lin Li dat ze moest zwijgen.

‘De verdachte krijgt het laatste woord,’ zei de rechter. Lin Li liet een klein grommetje horen.

‘Mijnheer Wakwater,’ zei de rechter. Die nam het woord weer.

‘Nou en toen kwamen mijn zonen erbij en bleek dat het kon praten.’

‘En hoe!’ riep een van de jongens vanaf de voorste banken. De bode deed een stapje in zijn richting en hield daarbij een klein dun latje omhoog. De jongen deed er het zwijgen toe.

‘Ja, daar zegt mijn Hannes wat, want dat kleine mormel trok me toch een mond open, daar lustten de zeehonden geen brood van. Ik heb zelden zo’n fel en chagrijnig ding meegemaakt en nog wel zonder kleren aan.’

‘Oooh!’ riep de zaal ongewild uit en sommigen keken schuldbewust naar de bode die met zijn handen in de zij breeduit voor hen was gaan staan.

‘Ja bode, maar het is ook wat,’ zei de rechter. ‘Dat maken we niet elke dag mee hier in dit beschaafde land. Getuige Wakwater, gaat u verder.’

‘Nou, we hebben het ding meegenomen - dat was nog een heel gedoe, want het spartelde nogal tegen - en toen hebben we het naar het bureau van politie hiernaast gebracht. Daar nam agent Braver het van ons over.’

‘U mag gaan zitten, mijnheer Wakwater,’ zei de rechter en gebaarde hem met haar gehandschoeide hand naar de bank. Ze sloeg het dossier open op het hoofd van haar collega en bladerde er wat in.

‘Hebben zonen Hannes en Jannes iets toe te voegen aan de verklaring van hun vader?’

Op de bank schudde Jannes direct van nee, maar Hannes was al half opgestaan om naar de getuigenbank lopen. Zijn vader trok hem met een ruk terug en hield hem samen met Jannes stevig tussen hen in.





Vervolgens verscheen agent Braver in de getuigenbank en nam op verzoek van de rechter het woord.

‘Beklaagde werd hedenochtend om elf minuten over tien bij mij binnengeleid door de heren Herman, Jannes en Hannes Wakwater, allen woonachtig te Poolderend. Beklaagde vertoonde tekenen van verregaande ontkleding en nam herhaaldelijk op verhitte wijze het woord, waarbij het zich erover beklaagde dat het onvrijwillig van een balkon was gevallen en vervolgens, zoals beklaagde het noemde - en ik citeer uit het proces-verbaal - ‘horkerig door een stelletje ingepakte idioten tegen mijn zin door de sneeuw hierheen werd gesleurd,’ einde citaat.’

‘Stank voor dank!’ riep Hannes en kreeg van de blauwe muts een tik op zijn vingers met het latje, maar of hij daar door zijn dikke handschoenen veel van voelde, betwijfelde Bob.

‘Ik stelde overtreding van het bedektheidsgebod vast,’ vervolgde agent Braver, ‘en arresteerde de verdachte op grond van artikel 43 van het geboden- en verbodenboek van de republiek Poolderend en ...’

‘Ik eis een advocaat!,’ riep Lin Li ineens luid. De bode was direct bij haar.

‘Wat wil het?’ zei de rechter.

‘Een advocaat!’ riep Lin Li stampvoetend. Misschien zat de rechter met open mond; dat kon Bob niet zien. Wat hij wel kon zien was dat ze verbaasd keek.

‘Advocaat?’ prevelde ze zacht.

‘Ik heb daar weleens van gehoord,’ zei de rechter links naast haar. Hij had tot dan toe onderuitgezakt gelegen en Bob had al eens gedacht dat ook hij lag te slapen.

‘Ja, weet u, ik heb ooit eens een jaartje in het buitenland gestudeerd en daar hadden ze ook iets wat ze advocaten noemden. Veel van mijn medestudenten wilden dat zelfs worden.’ Hij gniffelde erbij. ‘Amusant, nietwaar, dat je iets volslagen nutteloos wilt gaan doen met je leven.’

‘En wat deden die advocaten dan?’

‘Precies weet ik het ook niet meer, maar het stelde niet veel voor en toch verdienden ze er dik aan.’

‘Een advocaat verdedigt de verdachte en zorgt ervoor dat die een eerlijk proces krijgt,’ onderbrak Lin Li het gesprek tussen de rechters. Rumoer in de zaal.

‘De verdachte krijgt als laatste het woord!’ zei de opperrechter bits.

‘Ja, een eerlijk proces; zoiets absurds was het, da’s waar ook,’ zei de luie rechter.

‘Een eerlijk proces? Maar daar zijn wij rechters toch al voor?’

‘In het buitenland doen ze graag ingewikkeld. De luie rechter ging iets meer rechtop zitten, nu hij de aandacht had. ‘Je hebt ook nog de aanklager. Die vertelt de rechters wat de verdachte allemaal heeft uitgespookt. De advocaat ontkent dat dan in alle toonaarden en de rechters beslissen dan wie er gelijk heeft.’

‘Wat een onzin! Daar doen we hier niet aan, wij doen alles zelf,’ besloot de opperrechter.

‘Onzin?’ riep Lin Li uit, ‘ik vind...’

‘De verdachte heeft nog helemaal niets te vinden, nietwaar bode? En de verdachte moet goed beseffen dat de rechtbank er helemaal niet vrolijk van wordt om ervan beschuldigd te worden oneerlijk te zijn.’

Ergernis klonk door in de stem van de rechter. De bode legde zijn hand op Lin Li’s schouder en maande haar tot stilte. Bob zag haar koken van binnen, maar ze hield wel haar mond. Voorlopig dan, dacht Bob.

‘We gaan verder,’ zei de opperrechter. Haar buurman links zakte weer onderuit, nu zijn taak volbracht leek te zijn. Of de rechter aan de andere kant eigenlijk nog wel in leven was, was voor Bob zelfs de vraag.

‘Agent Braver, u zei dat u de verdachte had gearresteerd nadat het door de heren Wakwater bij u was binnengebracht. En toen?’

‘Nou, toen heb ik verdachte verhoord, proces-verbaal opgemaakt en haar met het oog op de staat van onbedektheid direct voor uw rechtbank geleid.’

‘De enige juiste beslissing, agent,’ zei de rechter. ‘U kunt gaan.’

De agent klikte zijn hielen tegen elkaar en ging weer in de bank zitten.





‘Dat waren alle getuigen,’ zei de opperrechter. ‘Dan horen we nu de verdachte.’

De rechter keek in haar papieren.

‘Verdachte noemt zich prinses Lin Li en stelt afkomstig te zijn uit Negenmeren. Vanochtend zou ze van het balkon van een door de lucht zwevend kasteel zijn gevallen en zo in Poolderend terecht zijn gekomen.’

‘We hebben helemaal geen balkons in Poolderend,’ riep Hannes en kreeg daar een tik met het latje voor.

‘Verdachte beweert ook niet van een Poolderends balkon te zijn gevallen, maar van een balkon dat zich bevond aan een toevalligerwijze boven Poolderend zwevend luchtkasteel.’ De rechter keek op uit het dossier en toen naar Lin Li. ‘Een luchtkasteel?’ vroeg ze ongelovig.

Lin Li mocht nu eindelijk het woord nemen.

‘Ik weet ook wel dat het niet geloofwaardig klinkt,’ zei ze, ‘maar u dacht toch niet dat ik in mijn handdoekje was komen aanlopen soms?’

‘Nee, dat dacht ik zeker niet. Ik denk dat verdachte ergens in Poolderend logeert en expres de verboden en geboden van onze beschaving schendt door naakt te lopen.’

‘Oh!’ deed de zaal weer en de bode greep niet in, want hij had deze keer zelf meege-oht.

‘En dan niet eens een handschoen uit of een afgewaaide muts,’ vervolgde de rechter, ‘maar spiernaakt!’

‘Oooooooooooooh!’

‘Ze had nog een handdoek om!’ riep Hannes vanaf de eerste rij en kreeg een elleboog van zijn vader en nog maar weer eens een tik met de lat van de bode.

‘Ja, ik had nog wel mijn handdoek om,’ zei Lin Li en ze trok haar handdoek recht.

‘Alsof dat er iets toe doet,’ vond de rechter. ‘Ik kan niet anders doen dan de zwaarste straf uitspreken. Maar eerst krijgt de verdachte het laatste woord. Dus, heeft de verdachte nog wat te zeggen?’

Lin Li heeft altijd wat te zeggen, dacht Bob. Dat kan ik maar beter niet afwachten. Hij liet zich naar beneden glijden en hoorde het opgewonden stemmetje van zijn zus steeds zachter worden. De laatste woorden van de rechter hadden er niet om gelogen en er zwaaide wat voor Lin Li; zoveel was duidelijk. Maar gelukkig had Bob een slim plan bedacht. Hij deed zijn zakdoek over zijn neus en mond, viste zijn Antipodische muts uit zijn rugzak en trok die over zijn helm en zijn oren en zijn wangen en knoopte de punten onder zijn kin vast. Zo, nu zag hij er min of meer zo uit als de mensen hier. Hij rende om het gebouw heen en de trappen op. De agenten zagen hem komen en versperden de deur.

‘Ik kom voor het proces!’ zei Bob. Tot zijn verbazing stapten ze opzij en deden de deur voor hem open. Bob was nu in de hal van het gebouw, waar hij behalve een onbemande balie drie gesloten deuren zag met een lampje erboven. Twee van die lampjes waren uit, maar boven de rechterdeur brandde het lampje rood. Daar moet het zijn, dacht Bob. Hij rende naar de deur en opende die. Het eerste wat hij zag was de verstoorde blik van de bode, die bij de deur stond en Bob over de schouder aankeek. Bob stapte snel langs hem heen en stond daardoor ineens midden in de zaal voor de rechters. Direct waren alle blikken op hem gericht. Lin Li was nog steeds aan het woord. Ze ging zo op in haar betoog dat ze als enige Bob nog niet had gezien. Bob besloot haar te onderbreken en zijn plan maar direct ten uitvoer te brengen.

‘Stop!’ riep hij luid en hief zijn hand. Lin Li stopte met praten en keek verbaasd op.

‘Bob?!’ riep ze verrast.

‘Wat moet dat in mijn rechtszaal?’ zei de opperrechter. ‘Wat is dit?’





Hoofdstuk 24

De hulpvaardige Poolderenders





‘Ik ben Bob, speciaal agent uit het land Negenmeren,’ zei Bob, ‘en dit is mijn gevangene.’ Hij wees op Lin Li.’Ik dank u vriendelijk dat u haar voor mij hebt vastgehouden, maar ik neem haar nu mee terug naar Negenmeren, als u het niet erg vindt.’ Hij nam Lin Li bij de arm.

‘Hoho, niet zo snel baasje.’ Agent Braver versperde Bobs weg naar de deur. ‘Waarom zouden we dat zomaar geloven?’

‘Goed gezien, agent,’ klonk het bekakt.

‘Omdat het waar is,’ probeerde Bob.

‘Niet goed genoeg,’ zei agent Braver.

‘Nee, er is zoveel waar wat hier niet mag,’ vond Hannes en kreeg daar een elleboog van zijn vader voor.

‘Goed dan, ik zal het bewijzen,’ stelde Bob voor.

‘Gaat u gang,’ zei de rechter. Bob schraapte zijn keel.

‘Dit sujet hier noemt zich prinses Lin Li, maar heet eigenlijk Leugentje Lariekoek en is al helemaal geen prinses. Ze wordt in mijn land gezocht voor de ergste zaken, zoals het voortdurend plagen van haar broertje, klagen over te veel sneeuw, meten met twee maten en het in bezit zijn van een roze handtasje vol meisjesrotzooi, om er maar een paar te noemen. Ik ben haar al een paar dagen op het spoor en ben blij dat ik haar nu gevonden heb.’

Lin Li was tijdens de woorden van Bob steeds valser naar hem gaan kijken.

‘Wordt ze niet gezocht voor naaktlopen, agent Bob?’ wilde de opperrechter weten.

‘Dat nog niet, maar ik zal het toevoegen aan de lijst, mevrouw,’ antwoordde Bob. De rechter knikte.

‘Hmmm,’ bromde agent Braver, ‘het lijkt mij toch stug dat...’

‘Ik denk, agent Braver,’ onderbrak de opperrechter hem, ‘dat deze jongeman inderdaad een collega van u is uit Negenmeren, gelooft u niet?’

‘Eh, jazeker mevrouw, natuurlijk en geen twijfel mogelijk; ik wou het net zeggen!’

‘Betekent dat geen straf dan?’ riep Hannes teleurgesteld en werd daarop direct in de klem genomen door zijn broer en zijn vader.

‘Dat laten we aan de rechters van Negenmeren over, want die zochten haar eerder,’ besliste de rechter.

‘O, we zullen haar wel straffen, wees maar niet bang,’ suste Bob.

‘Wat is de straf dan?’ wilde Hannes weten en hij leunde snel naar voren, zodat de stomp van broer Jannes op het oor van vader Herman terecht kwam.

‘Meestal worden veroordeelden bij ons op het schavot gezet en dan mag heel Negenmeren vijf minuten lang sneeuwballen naar hen gooien,’ verzon Bob snel.

‘O, bij ons worden ze gewoon verbannen,’ zei de rechter.

‘Over de Blauwe Bergen ermee!’ riep Hannes.

‘Maar als het bij u anders is en jullie gooien sneeuwballen, dan is het zo.’ De rechter dacht even na en hield het hoofd met muts en al scheef. ‘Het heeft ook wel iets.’

‘Ja, we beleven er altijd erg veel plezier aan,’ zei Bob. ‘U zou het eens moeten proberen.’

‘Dat kan ik me zo voorstellen,’ zei de rechter, ‘en eigenlijk is het een ideale straf om toe te passen in Poolderend. Agent Bob, ik heb besloten u te helpen.’ Ze stond op. ‘Allemaal naar buiten voor een partijtje sneeuwballen gooien!’

‘Hoera!’ riep de zaal.

‘Agenten, neem de veroordeelde mee naar het plein.’

‘Ja, maar ik stel voor dat we wachten totdat....’ maar niemand hoorde Bob nog. Of Lin Li, die nog iets riep over nog helemaal niet veroordeeld zijn. Ze was al door de agenten onder de arm gevat en mee naar buiten genomen. De rest van de aanwezigen volgde snel. Buiten op het plein werd Lin Li luid scheldend op een verhoging gezet en door de agenten in bedwang gehouden, terwijl de toegesnelde nieuwsgierigen zich in een kring rondom opstelden.

‘Klaar iedereen?’ kraaide de rechter. Ze maakte zelf vast een sneeuwbal.

Er vlogen al een paar ballen richting Lin Li.

‘Pas als ik het teken geef!’ beval de rechter.

Ze knikte naar de agenten, die Lin Li loslieten en naar de kant renden. Dat kon niet voorkomen dat ze allebei een paar sneeuwballen in het gezicht kregen, want de mensen konden zich niet langer inhouden en waren direct begonnen met sneeuwballen gooien. Lin Li kreeg de ene na de andere bal te verwerken en al snel zag ze helemaal wit van de sneeuw. Bob kon het verschil tussen haar handdoek en het meisje niet meer zien. Hij vond het wel erg voor zijn zus, maar uiteindelijk is vijf minuten in de sneeuw nou ook weer niet zo erg, vond hij. Bovendien had ze hem ook zo vaak ingezeept, dat ze dit eigenlijk best verdiend had. Na precies vijf minuten die voor Lin Li wel uren leken, blies agent Braver op zijn fluitje en hielden de mensen op met gooien, hoewel sommigen daarvoor het latje van de bode nodig hadden. De laatste sneeuwbal gooide Hannes, maar die vloog ver uit de koers en kwam precies bij agent Braver in zijn nek. Die draaide zich om en riep kwaad te willen weten wie dat had gedaan. Niemand zei wat.

‘Wie deed dat?!’ riep agent Braver nogmaals, terwijl hij de sneeuw uit zijn nek veegde. ‘Jullie hebben het allemaal gezien, dus zeg op of ik laat jullie allemaal arresteren.’

‘Ik heb wel een signalement,’ riep iemand.

‘Zeg op dan!’

‘Ja, het was iemand met een muts op,’ riep een ander.

‘Klopt,’ riep zijn buurman, ‘en hij had handschoenen aan.’

‘En sneeuw aan zijn handen,’ riep Hannes.

‘We hebben alleen zijn kleur ogen niet gezien, agent Braver.’

De mensen lachten zich slap. Ondertussen was Lin Li van het schavot af komen wankelen en veegde zich de sneeuw uit de ogen.

‘Is het mijn zus of is het de verschrikkelijke sneeuwman?’ grapte Bob, die op haar was toegelopen. ‘Of maakt het eigenlijk wel verschil?’

Maar Lin Li vond het niet grappig. Ze sprong op hem, gilde dat het allemaal zijn schuld was en dat ze hem daarvoor wel eens even flink zou inzepen.

‘Ik was anders niet zo dom om in mijn blootje van het balkon af te stappen,’ wierp Bob tegen, terwijl zijn Antipodische muts werd afgerukt en hij een eerste hap sneeuw in zijn gezicht kreeg. Hij rolde onder Lin Li uit en probeerde weg te kruipen, maar Lin Li greep hem bij zijn hand. Bob trok zo hard hij kon en floep, daar ging zijn handschoen en viel Bob achterover. Lin Li zat alweer bovenop hem.





‘Tijdens de daaropvolgende stoeipartij, verloor agent Bob zijn andere handschoen, alsmede zijn laarzen en kwam zijn overal zo losjes te zitten, dat je zonder veel moeite zijn blote rechterschouder kon waarnemen,’ rapporteerde agent Braver een half uurtje later in de rechtszaal.

‘En zijn linkerknie!’ riep Hannes uit de zaal.

De opperrechter keek streng naar Bob en Lin Li. De eerste stond er verfomfaaid bij, na de stoeipartij met zijn uitzinnige zus. Lin Li stond met handdoek en al druppend naast hem en had ook betere tijden gekend.

‘Agent Braver, mijn collega’s en ik hebben genoeg gezien,’ zei de opperrechter.

‘Wij anders nog niet!’ riep Hannes.

‘Volgens mij heeft die ene collega anders al de hele ochtend zijn ogen niet open gehad,’ zei Lin Li zachtjes tegen Bob.

‘Ik als opperrechter vraag mijn collega-rechters hun oordeel te geven,’ zei de strenge rechter en ze keek naar rechts. Daar hing de onderuitgezakte luiaard. Hij nam de moeite niet rechtop te gaan zitten.

‘Ik stel voor beide verdachten vanwege gehele dan wel gedeeltelijke naaktloperij te veroordelen tot verbanning uit Poolderend,’ zei hij lijzig.

De muts van de opperrechter knikte instemmend en wendde zich naar rechts. Daar keek de slapende rechter niet op of om en verroerde geen vin. Tot de verbazing van Bob en Lin Li, kon hij echter praten in zijn slaap.

‘Het is een schande die ik in mijn lange loopbaan als rechter nog niet heb mogen meemaken,’ mompelde hij, met het dikke boek nog steeds op zijn hoofd. ‘Ik sluit me dan ook aan bij mijn collega en roep op tot permanente verbanning uit Poolderend.’

‘De aanklacht naaktloperij is genoegzaam bewezen,’ zei de opperrechter streng. ‘Deze misdaad wordt gestraft met verbanning uit Poolderend!’ Gedempt gejuich in de zaal.

‘Alsof ik ook maar een minuut langer in dit achterlijke oord zou willen blijven,’ zei Lin Li tegen Bob.

‘Ja,’ zei Bob, ‘ik ga nog liever in het weekeinde naar school.’

De opperrechter keek weer strak naar de verdachten.

‘De katapult!’ riep Hannes. Zijn vader probeerde het maar weer ’s met de elleboog.

De rechter kuchte.

‘De tenuitvoerlegging van het vonnis zal direct per katapult worden volbracht,’ besloot ze. ‘De rechtbank heeft beslist!’

Daarop sloeg ze zo hard ze kon en met zichtbaar plezier met een houten hamer op de tafel. ‘Deze zitting is gesloten!’

‘Allen opstaan!’ riep de bode.

De mensen stonden op en gingen naar buiten. Lin Li en Bob werden op last van de rechter door de agenten meegenomen naar een apart kamertje om ervoor te zorgen dat ze er weer toonbaar uit kwamen te zien, zoals de bode het noemde.

‘Binnen tien minuten twee keer veroordeeld. En hoger beroep is in dit gat ook vast een onbekende luxe,’ gromde Lin Li nog. Maar Bob zag het zonnig in. Ze hoefden niet achter de tralies, maar werden gewoon weggestuurd.





‘Eindelijk!’ verzuchtte Lin Li toen ze haar vertrouwde uniform zag. Nu kon ze zich opfrissen en weer aankleden. Het zilverblauwe uniform zag er ineens een stuk aantrekkelijker uit dan voorheen.

‘Ik wóu niet eens naaktlopen,’ zei ze tegen Bob.

‘Dat weet ik wel,’ zei die, terwijl hij zijn laarzen aantrok. ‘Ik wou het ook niet.’

‘Hmmm, je vroeg erom.’

‘Gek dat ik me daar niets van kan herinneren.’

‘Ja heel gek, maar dat heb je wel vaker.’

‘Zeg, wat ik me nu ineens bedenk: hoe zit dat met die katapult?’

‘Ach katapult, wat kan het ons schelen? Zal ik mijn prins ooit nog zien?’

‘Ik zou me toch meer zorgen maken over die katapult, denk ik.’

‘Zijn mooie groene ogen,’ mijmerde Lin Li.

‘Want dat belooft niet veel goeds.’

‘En hij is zo galant; een echte heer, Bob.’

Bob schudde het hoofd. De bode kwam binnen met twee agenten. Bob en Lin Li waren aangekleed en klaar om mee te gaan, maar dat zagen de Poolderenders anders.

‘Handschoenen aan, monddoek voor en muts op,’ zei de bode. Zonder te protesteren nam Lin Li een monddoek en een muts van de bode aan en voldeed aan zijn bevel.





Even later stonden ze buiten, aan de rand van het stadje, naast een enorm gevaarte: de verbanningskatapult. Een klein rond en dik ingepakt mannetje, dat volgens Lin Li wel iets weghad van een uit de kluiten gewassen bol wol, was druk in de weer met het apparaat. De beul, wist agent Braver. Een groepje omstanders hield zich afzijdig en wachtte op wat er komen ging. Alleen Hannes was doende de katapult van dichtbij te inspecteren en liep met zijn handen op zijn rug om het apparaat heen, terwijl hij zo nu en dan een knopje indrukte en een hefboompje de ene of de andere kant op zette. Hij keek erbij alsof hij wist wat hij deed, maar daar dacht het bolletje wol anders over.

‘Blijf met je tengels van mijn knoppen af!’ snauwde hij Hannes met een hoog hees stemmetje vanonder de katapult toe, waar hij een paar grote moeren lag aan te draaien. Hannes trok snel zijn handen terug en deed ze op zijn rug. De beul kwam tussen de enorme wielen door onder de katapult vandaan gekropen en inspecteerde het bedieningspaneel. Hij deed de door Hannes toegebrachte schade met een paar snelle bewegingen teniet en keek hem nog eens extra boos aan.

‘Ik help alleen maar,’ verdedigde Hannes zich.

‘Levensgevaarlijk!’ vond de beul.

‘Wat maakt het nou uit?’

De beul mompelde iets onhoorbaars. ‘Als je dan zo graag wil helpen, help me dan met het spannen,’ zei hij. Hannes knikte enthousiast.

‘Kom mee.’ De beul draaide zich om en liep naar de voorkant van de katapult. Hannes volgde hem. In het voorbijgaan gaf hij om zijn gelijk te halen een hefboompje nog een klein tikje naar boven. Dat lukte maar half. Hannes probeerde het nog eens, maar was al lopend net iets te ver en zijn uitgestrekte hand miste het hefboompje op een haar.

‘Het spannen is het zwaarste, maar da’s niet zo gek,’ zei de beul, terwijl hij aan een slinger draaide, ‘want we schieten de veroordeelden kilometers ver. Hij wees in de richting van de bergen in de verte. Ondertussen bleef hij draaien. Met een ratelend geluid helde de grote rechtopstaande houten lepel langzaam naar achteren.

‘Wat doe ik, wat doe ik?’ wou de gretige Hannes weten.

‘Jij moet zo meteen, wanneer de lepel bijna horizontaal is, voor extra gewicht zorgen.’

‘Hoe doe ik dat dan, hoe doe ik dat dan?’

‘Door erop te klimmen; hoe anders?’

Hannes maakte al aanstalten.

‘Nog niet!’ riep de beul. Hannes keek beteuterd om.

‘Horizontaal, zei ik toch! Wat leren ze nog op school tegenwoordig?!’

Hannes bleef gespannen staan, klaar om zijn taak te vervullen. Toen het geratel langzamer begon te klinken en de lepel bijna helemaal beneden was, knikte de beul naar Hannes. Die klauterde vliegensvlug op de katapult en liep over de steel van de lepel naar boven.

‘Helemaal naar de top voor zo veel mogelijk tegenwicht!’ riep de beul.

Hannes sprong in de rondte van de lepel en keek daar zo zwaar mogelijk bij. De beul sjorde aan de slinger en zette er zijn hele gewicht en de ene na de andere kreun en steun met dat hoge hese stemmetje in. Ten slotte klonk er een doffe, droge, luide klik.

‘Zo is het goed,’ riep de beul en hij liet de slinger los. Hij veegde het zweet uit zijn ogen en maakte aanstalten om naar het bedieningspaneel te lopen. De agenten duwden de angstige Bob en Lin Li vast naar voren en de mensen drongen nieuwsgierig dichter om de katapult heen. Nu ging er wat gebeuren.

‘Kom er maar vanaf,’ riep de beul met een zwaai van zijn arm tegen Hannes, die eens lekker achterover in de lepel was gaan liggen, alsof hij al het zware werk had gedaan en wel wat rust had verdiend. Hannes keek hem verveeld aan en wilde wat gaan zeggen, maar kreeg daar de kans niet toe. Een klein hefboompje dat al half op scherp stond, schoot ineens in positie. Daarop zwiepte de lepel met een diepe zucht omhoog en werd Hannes luid gillend gelanceerd. Iedereen zag hoe hij snel een klein zwart stipje werd en uit beeld verdween. Broer Jannes gaf zijn vader een por en de twee keken elkaar met twinkelende oogjes aan. De beul liep tierend om de katapult heen.

‘Ik had nog zo gezegd dat hij overal af moest blijven,’ riep hij uit, ‘en al helemaal van de veiligheidspal!’

Terwijl hij dat zei zette hij het hefboompje weer naar beneden. Hij duwde het een paar keer goed aan om er zeker van te zijn dat het goed stond. In de verte dwarrelde Hannes’ muts naar beneden en landde zacht in de sneeuw

‘Zijn muts,’ bromde agent Braver.

‘Die jongen is een schande voor ons allemaal,’ klonk het bekakt.





Hoofdstuk 25

De reis van Hannes





Na de eerste gil slaakte Hannes er nog eentje. En nog een. Hij haalde diep adem om nog eens uit te halen, maar bedacht zich. Waarom zou hij eigenlijk ook gillen? Voorzichtig deed hij zijn ogen een beetje open en zag de aarde onder zich door schieten. Dat was ergens wel spannend. In plaats van te gillen van angst, riep hij luid joehoe en gooide daarbij zijn muts in de lucht. Dit had wel iets. Hij keek om. Zijn landgenoten en de katapult waren al een samengesmolten vlek in de verte geworden. Onder hem schoot het kleine huisje van Piet de ijsvisser door en toen hing hij boven het Grote IJsmeer. Voor zover hij wist liep dat helemaal tot aan de Blauwe Bergen. Zo ver was hij nog nooit van huis geweest. Niemand die hij kende was ooit over het meer geweest. Behalve dan de bannelingen, maar die kende hij eigenlijk ook niet. De mensen bij de katapult kon hij al niet meer zien. Het ging hard en nog steeds ging hij hoger. Dat moest ook wel als hij over de Blauwe Bergen heen moest. Hannes vroeg zich af of dat wel zou lukken. Hoe zou eigenlijk de landing zijn?

Misschien ligt er wel een groot matras klaar, dacht Hannes, hoewel hij zich afvroeg waarom de mensen in dat onbekende land achter de bergen ergens in het veld of op een plein zonder reden een matras zouden neerleggen. En kon de beul wel zo goed mikken dat je er precies op landen zou? Wie had dat ooit gecontroleerd? Trouwens, hij had dat apparaat misschien wel speciaal afgesteld op die twee scharminkels en Hannes was veel sterker en dus zwaarder. Straks schoot hij te ver door en dan maakte het niks uit of er nou een matras lag of niet.

‘Help,’ zei Hannes zacht en keek naar beneden. IJs en sneeuw, waar hij ook keek. Een ijsbeer drentelde kalmpjes voort over de vlakte, niet geïnteresseerd in het vreemde object dat hoog boven zijn hoofd langs vloog.

Wat nu? dacht Hannes.

Hij dacht er eens over na. De Blauwe Bergen leken niet dichterbij te komen. Zo ver weg waren ze. Of ze moesten ondertussen hard voor Hannes uit rennen, maar dat leek hem onwaarschijnlijk. Hij dacht nog steeds na. Hij had koude oren. Veel meer dan dat kon hij niet bedenken. Wat zou hem toch achter die bergen te wachten staan? Hij besloot zich er maar geen zorgen over te maken. Dat hielp namelijk niets. Het zou er alleen maar toe leiden dat hij niet genoot van het moment en dat zou zonde zijn. Want dat vliegen was toch wel erg leuk. Met de wind in zijn haar voelde hij zich als een vogel zo vrij. Vrij! Hannes had zich nog nooit vrij gevoeld. Altijd moest hij doen wat zijn vader zei, of agent Braver of de rechter. Hannes dacht aan al die momenten dat hij in de penarie had gezeten, doordat hij weer ’s wat gedaan had wat niet deugde. En doordat zijn broer hem had verlinkt. Daar was Hannes wel een tijdje zoet mee. Hij wilde ook altijd wat anders dan de anderen en dat mocht nooit. Wanneer zou hij nou net als zijn brave broer hetzelfde willen als gewone mensen, had meester Bludt - met dt! - hem eens gevraagd. Maar dat wilde Hannes helemaal niet. Hannes dacht over de meeste dingen heel anders. Maar dat mocht ook al niet. Hij moest hetzelfde vinden als wat al die oudere en hogere dames en heren vonden. Ook als hij het maar niks vond en eigenlijk iets heel anders vond. Misschien mocht hij achter de bergen wel vinden wat hij wou. Hij keek nog eens en jawel, ze waren nu duidelijk dichterbij gekomen. Groter waren ze en Hannes zag meer details. Geen zachte landingsplaats te zien.

Maar die liggen natuurlijk aan de andere kant, dacht Hannes. O kijk, zeehonden! Ze lagen lui op een paar ijsschotsen of zwommen in het koude water. Ze blaften naar Hannes. Scherpe ogen, dacht Hannes.

Het was hier warmer, want het water was niet meer overal bevroren. Maar Hannes voelde zijn ijskoude oren niet meer en op de bergen lag sneeuw. Het diepblauwe water schoot onder Hannes door. En toen was er land. Land dat langzaam omhoog ging en een berg werd, die aan de basis begroeid was met bomen en struiken en naarmate hij hoger werd steeds kaler werd. Hannes zag de rotsen die de bergen hun naam hadden gegeven en die zelfs door het ijs op de hogere delen heen schenen te schijnen en het een lichtblauw zweem meegaven.

Hannes naderde nu snel de hoge toppen en hij vroeg zich af of hij hoog genoeg vloog om daar overheen te zeilen. Hij begon zich bijna weer wat zorgen te maken, zeker nu hij het idee had dat hij aan het dalen was. Hij keek ’s goed. Ja, hij was aan het dalen. Hij spreidde zijn armen en benen en maakte zich zo groot hij kon. Misschien bleef hij zo langer en hoger zweven. Maar al gauw werd hij er doodmoe van en toen hij er ook nog eens kramp in zijn linkervoet van kreeg, stopte hij er maar mee. Het was ook niet meer nodig. De katapult had hem precies tussen twee bergpieken gemikt.

En da’s maar goed ook, dacht Hannes, want anders was ik recht tegen zo’n bergtop gevlogen en daar ligt geen matras!

Maar kwam hij wel over de pas tussen de pieken heen? Hannes zou het snel weten. Zo traag als ze daarstraks dichterbij kwamen, zo snel naderden ze nu. Nog honderd meter. Hannes trok zijn benen op. Vijftig. Ging dat lukken? Tien. Hij deed zijn ogen dicht. Er gebeurde niks. Toen hij zijn ogen weer opendeed, was hij aan de andere kant van de bergen. Dat was precies goed gegaan. In gedachten prees hij de beul, maar daar hield hij snel mee op, want hij was nog niet veilig geland. Aan de andere kant van de bergen lag sneeuw. De hele berghelling was ermee bedekt, zo ver als hij kon zien. Hij merkte bovendien dat hij nu wel heel snel steeds lager begon te vliegen. Als de berg niet naar beneden had geheld, was hij al geland. Gek. Hij voelde dat hij daalde, maar goed zien kon hij het niet. Het leek wel alsof de berg met de daling mee bewoog. Zoveel als Hannes naar beneden ging, zoveel daalde de berg. Bijna dan, want heel langzaam kwam hij toch steeds wat dichter bij bij de grond.

Geen matras te zien, dacht hij benauwd.

Wel sneeuw zover het oog reikte en die sneeuw bleef langzaam maar zeker dichterbij komen. En het duurde niet lang of Hannes vloog zo laag over de flauwe berghelling dat hij de sneeuw kon aanraken met de toppen van zijn vingers. Hannes besloot een zittende houding aan te nemen, want het leek erop dat hij ging landen en zijn achterste zou daarvoor weleens het meest geschikt kunnen zijn.

Hij scheerde nu vlak over de sneeuw, even later schuurde hij er met zijn broek lichtjes overheen en langzaam maar zeker werd vliegen glijden. En dat was ook leuk!

De sneeuw spatte op terwijl Hannes met hoge snelheid naar beneden zoefde.

Da’s wel wat anders dan die slappe helling achter de school, dacht Hannes.

Minutenlang zoefde Hannes recht naar beneden over die eindeloze sneeuwhelling. Totdat hij over een flauwe bobbel schoot en beneden, daar waar de sneeuw ophield, een stel huizen zag liggen. Hij ging er recht op af. Hannes bedacht zich dat de beul dat toch maar mooi had uitgemikt allemaal. Hoe, was hem een raadsel, maar dat deed er niet toe.

‘Hoera voor de beul!’ riep Hannes.

Of het kwam doordat hij zelf aan de knoppen had gezeten. Ja, dat zal het zijn!

‘Hoera voor mezelf!’ Hij zwaaide wild met zijn armen in de lucht.

Dat had hij beter niet kunnen doen, want hij raakte erdoor uit evenwicht en begon langzaam te tollen. Hannes probeerde dat te herstellen, maar dat lukte niet. Hij bleef maar draaien. En toen hij midden in de draai wilde stoppen door zijn benen recht voor zich in de sneeuw te zetten, had dat alleen maar tot gevolg dat hij over de kop sloeg. Al buitelend kwam hij de helling af. Hij gleed en rolde en riep en gilde en met een luide plof landde hij uiteindelijk tegen de houten muur van een huisje aan de rand van het dorpje.





Hannes werd beduusd op de been geholpen. Hij veegde de sneeuw uit zijn ogen en zag twee heren voor hem staan. Ze hadden blauwe uniformen aan en grote platte petten op.

‘Is alles soms blauw in de Blauwe Bergen?’ vroeg Hannes zich hardop af.

‘Kijk ‘s, het praat,’ zei de dikke pet, ‘en met zijn mond vol sneeuw nog wel.’

‘Ja,’ antwoordde de kleine pet.

‘Wie zijn jullie en waar ben ik?’ Hannes veegde de laatste sneeuw van zijn gezicht.

‘Wij zijn de twee arme sloebers die rustig binnen hun lunch zaten te eten toen jij ineens besloot in volle vaart tegen de muur van het postkantoor op te vliegen.’ De dikke pet klopte daarbij op de houten muur naast hem. ‘En aangezienwij de kwaadsten niet zijn, zijn we toen maar eens gaan kijken wat voor vogel er op apegapen lag.’

‘O,’ zei Hannes.

‘En toen vonden we jou als een hoop vodden vol vuil en sneeuw. Nou, en toen wisten we het wel.’

‘Ah,’ zei Hannes.

‘Ja,’ zei de kleine pet.

‘Kom Joop, hem mankeert niks, dus we gaan naar binnen want mijn soep wordt koud.’ De dikke pet maakte aanstalten om te gaan.

‘Maar wacht,’ zei Hannes, ‘wat wisten jullie dan? En waar ben ik nou?’

‘Dat je een balling bent natuurlijk.’ De dikke pet maakte een boogje met zijn hand in de richting van over de bergen. ‘En dat je bent aanbeland in het bergdorpje waar alle bannelingen uit het land van over de IJszee aankomen. Je bent de eerste dit jaar,’ antwoordde de dikke pet. De kleine pet knikte.

‘O,’ zei Hannes, want hij wist niet meer uit te brengen. Hij probeerde zich te herinneren hoeveel mensen er in de afgelopen tijd waren afgeschoten, maar eigenlijk had hij nog nooit meegemaakt dat de katapult was gebruikt. Hij kende het alleen van de verhalen.

‘Hoeveel bannelingen zijn er eigenlijk aangekomen dan de laatste jaren?’

‘Niet een.’

‘In dat geval ben ik zelfs de eerste in jaren,’ zei Hannes met ongepaste trots.

‘Ja,’ beaamde de kleine pet. Hannes glimlachte breeduit. Dat had wel iets!

‘Kom Joop.’ De dikke tikte tegen zijn pet als afscheidsgroet. Hij draaide zich om en kuierde op zijn gemakje richting de deur van het postkantoor. De kleine volgde het voorbeeld.

‘Ik heb honger,’ riep Hannes.

‘Kom mee,’ riep de dikke pet zonder om te kijken. ‘We hebben nog wel wat soep voor je.’ Hannes rende achter hen aan en ging mee naar binnen.





Hoofdstuk 26

Postbodes en Zandlopers





‘Ik had zó genoeg van die sneeuw!’ klaagde Lin Li. ‘Ik ben blij dat ik weer normaal kan lopen.’ Bob en Lin Li hadden even geleden zachtjes glijdend de sneeuwgrens bereikt en kwamen nu de helling afgelopen.

‘Zo te zien zijn we er bijna,’ zei Lin Li.

‘Ja, maar waar?’ zei Bob.

‘We vragen het oom agent,’ zei Lin Li en wees vooruit. ‘Kijk, daar komt er net eentje naar buiten. En nog een; we hebben geluk. Dag agent!’

Twee heren in blauwe uniformen namen de nieuwkomers minzaam op.

‘Daar heb je d’r weer twee.’

‘Twee nog wel!’

‘Het is d’r zeker oorlog.’

‘Oorlog ja.’

‘Dat gajes komt hier maar binnenvallen.’

‘Gajes is het.’

‘Alsof het niets is, Joop.’

‘Helemaal niets.’

‘Ik bedoel, het zijn wél veroordeelde misdadigers!’

‘Misdadigers zijn het.’

‘Weten wij veel wat ze geflikt hebben!’

‘Wat je zegt.’

‘Kunt u ons zeggen waar we zijn?’ zei Lin Li zo opgewekt als ze maar kon.

‘Daar gaan we weer.’

‘Altijd hetzelfde liedje.’

‘Ik ben Lin Li en dit is mijn broertje Bob. Kunt u ons misschien naar de dichtstbijzijnde winkel verwijzen?’ Lin Li had al vliegend en glijdend bedacht dat ze zo snel mogelijk priklimonade op de kop moesten tikken, zodat ze eindelijk naar huis konden gaan. Agent Braver had de laarzen bij een inspectie in het belang der wet leeggegoten en ze stonden weer eens helemaal droog.

‘Een winkel?’

‘Precies!’

‘Die hebben we hier niet.’

‘Hoe kan dat nou? Er zijn hier toch wel winkels?’

‘Snap jij het, Joop?’

‘Nee.’

‘Waar kan ik hier iets kopen?’ Lin Li gooide het over een andere boeg.

De dikke keek haar vanonder zijn pet hoofdschuddend aan.

‘Meneer?’ probeerde Lin Li nog eens, in de hoop dat hij ging antwoorden, ‘waar kan ik iets kopen?’

‘Dat kan hier niet,’ antwoordde de pet na een tijdje.

‘Nee, dat begrijp ik inmiddels, maar waar dan wel?’

‘Nergens.’

Lin Li keek naar Bob. Die zag dat ze zich ergerde, maar zich inhield.

‘Misschien iemand anders,’ zei Bob zacht, zodat de uniformen hem niet konden horen. Lin Li vond dat een goed idee.

‘Kan ik met iemand anders spreken?’

‘Wie dan?’

‘Iemand die iets weet.’

‘O, zijn wij niet goed genoeg? Weten wij soms niks?’

‘Ik bedoel...’

‘Kan het misschien ook liggen aan de domme vragen die jij stelt?’

‘Nee, maar...’

‘Eerzame postbodes als ik en Joop hier, daar zou je nog wat van kunnen leren, moppie!’ Joop ging rechtop staan.

‘Nee, maar ik bedoel, ja, dat is vast zo, maar...’

‘Ja wat?’ De dikke zette zijn pet recht en de handen in de zij. De kleine pet volgde het voorbeeld van zijn collega.

‘Kijk, u bent postbodes, maar ik zoek eigenlijk iemand met gezag,’ probeerde Lin Li.

‘Wij zijn niet goed genoeg, Joop. Ik zei het al, dit is er eentje met kapsones. Zei ik het niet?’

‘Kapsones, je zei het.’

‘Ik zei het meteen.’

‘Nee, dat bedoel ik niet, maar kijk, u bent postbodes, en ik zoek eigenlijk een politieagent.’

‘Die hebben we hier niet.’

‘Nee.’

‘O?’

‘Nee en die hebben we hier niet nodig ook.’

‘Niet nodig ook,’ echode de kleine pet.

‘Misschien dan een taxichauffeur.’

‘Wat zouden we daar dan mee moeten?’

‘Niets,’ vond de kleine pet.

‘Een dokter, een advocaat, een schooljuffrouw, een klaar-over, een straatveger, een tafeltennisster, iemand die geen postbode is!’ gilde Lin Li die haar geduld danig aan het verliezen was.

‘Ze zijn hier allemaal postbode,’ klonk het van opzij. Daar had Hannes het raam opengedaan en bemoeide zich vanachter zijn soep met de conversatie.

‘Daar heb je hem ook weer,’ zuchtte Lin Li.

‘Ja, echt, het zijn allemaal postbodes hier,’ zei Hannes droogjes.

‘Dat kan toch niet!’ brieste Lin Li.

‘Toch is het zo,’ Hannes haalde zijn schouders op, ‘of je dat nou leuk vindt of niet.’ Hij doopte een stuk stokbrood in zijn soep. Lin Li stampvoette van ergernis en gromde wat.

‘Wat heb ik nou aan jou?!’ snauwde ze tegen Hannes. Hannes haalde zijn schouders nog maar ’s op.

‘Ik ken je nog geen dag, maar ik heb van jou al meer last gehad dan van allebei mijn broertjes in mijn hele leven!’

Hannes keek Lin Li met halfdichte ogen aan en kauwde rustig door.

‘Niks wijzer word ik van jou,’ Lin Li raasde door.’Ik weet nu alleen dat je blonde krullen hebt en van die domme kuiltjes in je wangen.’

‘Ik vond je trouwens veel leuker in je blootje,’ zei Hannes en deed het raam dicht.

‘Goed gedaan, Lin Li,’ zei Bob. Ondertussen kwamen de petten in beweging.

‘Kom Joop, ik ga mijn ronde doen,’ zei de dikke pet. ‘Dame en heer, tot ziens.’ Hij tikte tegen zijn pet en liep weg.

‘Dame en heer,’ mompelde de kleine haast onverstaanbaar en volgde zijn collega.

‘Wie heeft het dan voor het zeggen hier?’ probeerde Lin Li als laatste poging. ‘Een burgemeester of een koning?’ De dikke pet draaide zich om.

‘O, je wil koningin worden?’

‘Nee, dat niet, maar...’

‘Dat kan, hoor. Dan moet je naar de stad beneden.’ De dikke pet wees op de weg en de kleine deed het hem na. ‘Door het bos en dan zie je het vanzelf. Vragen naar het paleis.’ De petten verdwenen.





‘Of dat nou veel zin heeft?’ vroeg Bob zich hardop af.

‘Het is daar tenminste groen,’ zei Lin Li, ‘en alles is beter dan hier in dit achterlijke gat blijven. Kom mee, Bob.’

En dus liepen ze de berg af in de richting van het bos. Sneeuw lag hier helemaal niet meer. Het bos was groen en dicht, maar er liep een pad en dat volgden ze. Zo nu en dan konden ze de stad beneden hen zien liggen. Het werd ook steeds warmer, tot groot plezier van Lin Li, die er haar goede humeur een beetje van terugkreeg.

‘Ik hoop dat ze in de stad iets verstandiger zijn,’ zei Lin Li na een tijdje. ‘Dat is meestal wel zo.’

‘Ja en dat ze er wat te eten hebben,’ zei Bob, ‘en een bed, want ik ben moe.’

‘Slapen doe je maar in de lucht. We kopen limonade en we zijn weg.’





Het schemerde toen ze uit het bos kwamen en de rand van de stad bereikten. Deze lag aan een kronkelend riviertje met een robuust stenen bruggetje erover. Daarachter lagen de eerste huizen. Echt stads zag het er nog niet uit, maar dat is in de buitenwijken altijd zo, legde Lin Li uit.

‘Vaak vind je hier herbergen. Zie maar, daar heb je er al een.’ Ze wees op het eerste huis na de brug. Een warm licht scheen door de ramen en uit de schoorsteen kringelde rook.

‘Ruik je dat, Bob? Hier wordt gekookt.’

‘Jippie!’ Bob begon over de brug te rennen.

‘Snel eten en dan gaan we direct naar huis,’ riep Lin Li hem na.

Even later haalde ze hem in.

‘Ik dacht dat je wel meteen naar binnen zou rennen,’ zei Lin Li. ‘Durfde je niet alleen?’

‘Het is helemaal geen herberg,’ zei Bob beteuterd. ‘Volgens mij is het gewoon een huis.’

Lin Li zag het nu ook. Geen uithangbord, geen open deur, niets wat ook maar op een herberg leek. Behalve de geur van lekker eten. Toen kwam er een postbode aanlopen.

‘Mag ik er even langs?’ vroeg hij. Lin Li en Bob gingen voor hem opzij.

‘U bent nog laat aan het werk,’ zei Bob.

‘O nee, ik woon hier,’ zei de man.

‘En u bent toevallig postbode,’ zei Lin Li wantrouwend. De man glimlachte slechts.

‘Zoekt u iemand?’ vroeg hij.

‘We zoeken een herberg of een winkel; iets waar ze eten en drinken verkopen.’

Op dat moment ging de voordeur open en een oudere man in blauw uniform, maar met een schort voor, kwam naar buiten.

‘Theo, het eten is klaar, hoor,’ liet hij weten terwijl hij met snelle pas aan kwam lopen.

‘Mijn vader,’ zei de postbode tegen Lin Li en Bob. Vader en zoon begroetten elkaar hartelijk.

‘Ik was iets verlaat, pa.’

‘Geeft niet, knul. Vrienden van je?’ Hij stak Bob en Lin Li de hand toe.

‘Nee, ze stonden hier voor het hek toen ik hier aankwam.’

‘Eh, we waren zelf ook net gearriveerd,’ zei Lin Li terwijl ze naar de brug wees. ‘We zijn op zoek naar iets van een winkel of herberg. We willen wat eten en drinken kopen en dan weer verder, want we zijn op reis.’

‘Vreemdelingen zeker,’ zei pa postbode en hij nam de twee eens goed op. ‘Kopen doen we hier al een tijdje niet meer. Vroeger wel, hoor, maar da’s lang geleden.’

Lin Li zuchtte. ‘Zo komen we nooit verder. Wat een land weer!’

‘Vind jij dat ook, jongen?’ vroeg de oudere heer aan Bob.

‘Kijk, mijn zus wil zo snel mogelijk naar huis en ik ook wel, maar...’

‘Maar wat?’

‘Het is toch machtig interessant, hoe anders het is in een ander land.’

‘Wat zei je daar, jongen?’ Vader en zoon deden tegelijk een stapje dichter naar Bob en duwden Lin Li daarbij haast omver. Bob ging voor haar staan.

‘Heus, ze doet echt geen schade,’ stamelde hij. ‘Ze wil alleen wat eten en wat limonade.’

‘Hoor je dat, Theo?’ zei de oude man, met een verbaasde glimlach op het gezicht. Theo knikte. Bob was bang dat hij iets verkeerds had gezegd en de mannen had beledigd.

‘Heren, u weet hoe het is met vreemdelingen; die zeggen onbedoeld soms vreemde dingen.’

‘Verrukkelijk!’ riep de man. ‘Nietwaar Theo?’

‘Maar...’ zei Bob.

‘Waar heeft u het over?’ vroeg Lin Li.

‘Over uw broer, natuurlijk. Hij is een begaafd dichter!’

‘Bob? Een dichter?’

Lin Li en Bob keken elkaar verbaasd aan, maar kregen niet de tijd om over hun verbazing heen te komen.

‘Komt toch binnen.’ Het tuinpoortje vloog open. ‘Dan praten we onder het genot van iets lekkers verder,’ zei de oude baas enthousiast. Bob en Lin Li werden door Theo bij de schouders genomen en vriendelijk maar beslist naar het huis geleid. Niet zonder veel tegenzin, want van de heerlijke etensgeur die rondom het huis ging, hadden ze nog meer trek gekregen.





Binnen zag het er gezellig uit. In de enorme keuken zat een stel vrolijke jongelui aan een grote houten tafel. Op het fornuis stonden potten en pannen te pruttelen.

‘Dat werd tijd!’ riep een olijke jongeman met zwarte krullen. ‘Ik kom om! Theo zal ook ’s een keertje op tijd komen!’

‘De volgende keer vind je de hond in de pot,’ voegde het blonde meisje naast hem toe.

‘Arnold en Geertje,’ legde Theo uit. ‘Die stille daar is Diederik en daar heb je onze moeder.’ Een goedlachse dame knikte vriendelijk naar Bob en Lin Li.

‘Zo is de familie Zandloper compleet,’ zei Theo. ‘Jongens dit hier is Bob, een groot dichter.’ Iedereen staarde naar Bob.

‘En zij hier hoort er ook bij,’ zei Theo, ‘maar ga toch zitten.’ Dat zeggende zette hij Bob en Lin Li op twee vrije stoelen aan tafel.

‘Dus dat is de grote dichter,’ zei Arnold, terwijl hij Bob ongelovig aankeek.

‘Ja, inderdaad!’ zei Lin Li, voordat Bob wat zeggen kon, ‘maar als de dichter honger heeft, is de inspiratie ver te zoeken.’

‘Daar kunnen we wat aan doen, wees maar niet bang,’ klonk het uit de mond van de oude baas, die ondertussen het eten op tafel had gezet. ‘Tast toe, tast toe, er is zoveel je wil.’

Daarop viel de familie aan en Bob en Lin Li deden daar flink aan mee. Pa schepte de borden alweer vol, zodra ze nog maar half leeg waren.

‘Koken is mijn hobby,’ zei pa Zandloper. ‘Ik kan er geen genoeg van krijgen.’

‘Ja en wij eten graag, dus dat komt goed uit,’ zei Geertje.

‘Meneer, ik zeg het u eerlijk, het is allemaal even heerlijk,’ zei Bob. Hij had dat zinnetje al tien minuten in zijn hoofd en was blij dat er zich een moment voordeed dat hij het kon gebruiken. Pa Zandloper keek zeer verguld.

‘En het brood, dat smaakt alleen maar zo lekker als je het zelf maakt en het nog warm is,’ zei Lin Li en ze nam nog een stukje.

‘Alsof er ook zoiets is als niet zelf-gemaakt brood,’ zei Theo.

‘In theorie wel,’ zei de stille, ‘ want...’.

‘Nee, geen discussie,’ riep moeder de vrouw, ‘want dat wordt hier altijd ruzie; dat ken ik.’ Diederik nam nog een hap en deed er het zwijgen toe.

Geen wonder dat die jongen niks zegt, dacht Lin Li.

‘Mag ik vragen wat jullie doen voor de kost?’ vroeg Lin Li.

Het viel stil. Ze vergaten zelfs te eten. Pa Zandloper verbrak de stilte.

‘Ja, het viel me buiten al op dat jullie niet veel weten van ons land. Hoe zal ik het uitleggen? Wij zijn een volk van postbodes. Alles is namelijk communicatie, zie je.’ De rest van de familie knikte, behalve Diederik. Die keek Lin Li met een schuin oog kritisch aan en werkte aan een homp brood die een berg maakte van zijn wang.

‘Dus er is in dit hele land niemand die iets anders doet dan de post bestellen?’ concludeerde Lin Li voorzichtig.

‘Precies! Ze begrijpt het eindelijk.’ Daarop begon de familie weer te eten.

‘En wie zorgt er dan voor de wegen, voor alle spullen die ik hier zie, voor vlees, groente en fruit en noem maar op?’

‘Dat doen we allemaal zelf natuurlijk.’

‘Dat kan toch niet?’

‘Dat kan best; dat zie je toch?!’

‘Maar wanneer dan? Daar hebben jullie toch helemaal geen tijd voor?’

‘Na het werk en in de weekeindes hebben we tijd zat.’

Lin Li zat met stomme verbazing te kijken. Bob at rustig door.

‘Had die malloot van een Poolderender toch gelijk,’ zei Lin Li zacht voor zich uit.





Na het eten werd er koffie en thee geserveerd, met chocola en koekjes. Lin Li was wat stilletjes en dacht na, zag Bob. Hij had echter geen tijd haar te vragen waar ze aan dacht, want hij had het veel te druk met rijmen en dichten. Na de eerste rijmelarijen die hij tijdens het eten had bedacht, hadden de Zandlopers hem aangespoord om hun wat nieuwe gedichten te vertellen. Gelukkig kende hij er nog genoeg van school. En toen die op waren, ging hij over op de liedjes die ze in de klas zongen, want die rijmden net zo goed. Dat die suffe zangles ooit nog nut zou hebben, had hij nooit gedacht. Soms moest hij er maar wat van maken, want erg goed opgelet bij de zangles had hij niet. Maar dat gaf niet, want als het maar rijmde, leek iedereen tevreden. De gastheren genoten in ieder geval zichtbaar van alles wat Bob uitkraamde. Bob zelf ook, want al die positieve aandacht was hem, na eerst behandeld te zijn als sukkelige dienaar van een valse prinses en vervolgens als crimineel, zeer welkom.

Lin Li droomde ondertussen een beetje weg. Het stemmetje van Bob klonk in de verte en ze hoorde maar half hoe Kortjakje in een blauwgeruite kiel onder moeders paraplu op de fluite-fluite-fluit blies. Haar gedachten waren afgedwaald naar luchtkastelen en baljurken. Ze schrok wakker uit haar dagdromerijen, omdat iemand tegen haar had gesproken. Het was de stille Diederik, die naast haar was komen zitten.

‘Maar jij bent dus geen dichteres,’ herhaalde hij.

‘Ik, nee. Ik houd niet eens van gedichten.’

‘Dat heb ik nog nooit gehoord,’ zei Diederik.

‘Hoezo niet, dat is toch heel normaal?’

‘Iedereen houdt van gedichten, althans hier wel. En er zijn er veel te weinig van.’

‘Waarom schrijf je er dan geen?’

Diederik bulderde zo van het lachen, dat iedereen ervan opkeek. Dat kwam Bob goed uit, want hij worstelde zich net door een Tante uit Marokko en veel kon hij daar niet van maken.

‘Als onze Rik lacht, moet het wel heel erg grappig wezen,’ zei Arnold.

‘Dat is het ook!’ bulderde Diederik. ‘Die kleine hier vraagt waarom we zelf geen gedichten schrijven, terwijl we ze toch zo waarderen.’

Dat vond iedereen erg komisch. Toen ze uitgelachen waren, nam pa het woord.

‘Vroeger hadden we dichters,’ zei hij, ‘en hun gedichten kent iedereen hier uit zijn hoofd.’ De familie knikte eensgezind. Geertje zette enthousiast een gedicht in.

‘Nu even niet, Geertje,’ onderbrak pa haar.‘Maar dat is allemaal lang geleden en nu zijn er geen dichters meer.’

‘Waarom niet?’ vroeg Lin Li verbaasd.

‘Dat is tegen de wet,’ zei de oude baas.

‘Dan verander je die toch?’

‘Dat kan alleen de koning.’

‘Laat hem dat dan maar doen.’

‘Ja, goed idee!’

‘Da’s dan geregeld.’

‘Als we tenminste een koning hadden. Maar die hebben we niet meer. Al jaren niet.’

‘Da’s onhandig.’

‘Sommigen hebben natuurlijk wel geprobeerd om koning te worden. Diederik hier, die dappere domoor.’ Diederik grijnsde. ‘Maar niemand probeert het nog, want het lukt toch niet. En dus zijn we wel gebonden aan de wetgeving van de laatste koning: Tjerk de Dwaas.’

‘En die heeft het dichten verboden?’

‘Min of meer. Koning Tjerk heeft voorgeschreven dat iedereen 200 procent belasting betaalt, behalve postbodes. Die betalen helemaal geen belasting.’

‘Belasting?’ vroeg Bob.

‘Bob, da’s zoiets als al je verjaardagscadeautjes af moeten geven.’

‘Da’s niet best,’ vond Bob.

‘Maar waarom kiezen jullie dan geen nieuwe koning?’ vroeg Lin Li op een toon alsof ze zojuist het wiel had uitgevonden.

‘Wij kunnen toch niet zelf een koning aanwijzen!’ riep pa verbaasd uit.

‘Maar twee postbodes die we daarstraks spraken op de berg zeiden dat iedereen hier koning kon worden.’

‘Iedereen kan het proberen, ja.’

‘Nou, dan proberen we het toch!’

‘Hoera!’ riep Arnold, ‘dat wil ik zien.’ Iedereen lachte.

‘Nou, ik wil het best proberen,’ zei Lin Li. ‘Ik ben tenslotte een prinses.’

Diederik kroop wat dichter tegen Lin Li aan.

‘Zo zo,’ zei de oude baas. ‘Dan moesten we morgenochtend maar eens naar het paleis gaan om te zien of je de trap mag bestijgen. En of je op de troon mag plaatsnemen en of de paleisdeuren voor je openzwaaien.’ Hij klonk plechtig.

‘Gaat het zo?’ vroeg Lin Li zacht en ze zag al helemaal voor zich hoe ze statig op de troon zat en werd toegejuicht door het volk.

‘Nee, je ketst als een stuiterbal de trap af en haalt een stel mooie blauwe plekken, net zoals onze Rik hier,’ lachte Geertje. Diederik grijnsde maar weer ’s.

‘Kom, bedtijd!’ riep moeder de vrouw. Daarop ging iedereen van tafel. Theo wees Bob en Lin Li twee zachte bedden in de logeerkamer, waar ze doodmoe op vielen en heerlijk in sliepen.





Hoofdstuk 27

De lol trappende loltrap





Na een heerlijk ontbijt met warme broodjes, gingen ze op pad. Bob, Lin Li, pa en de broers Theo en Diederik. De stad was niet groot, maar in de wirwar van straatjes kon je er makkelijk verdwalen. Gelukkig kenden de mannen de weg en leidden ze Bob en Lin Li moeiteloos door de smalle straatjes, waar de huizen zo dicht opeen stonden dat de bewoners elkaar vanaf de balkons de hand konden schudden. Ze passeerden pleintjes, gingen langs trapjes en over bruggetjes, doorkruisten een lief parkje met standbeelden van koningen en kwamen toen bij een groot plein met een statig gebouw eraan. Dat moest het paleis zijn, dacht Lin Li en voordat zij het kon vragen werd het door Theo bevestigd. Even later stonden ze ervoor. Een smalle trap leidde naar een hoog overdekt bordes. Vanaf de straat kon Lin Li nog net zien dat daar een marmeren troon stond. Theo tilde Bob op, zodat die het ook kon zien.

‘Dat is de troon waarop alleen de koning plaats mag nemen,’ zei Theo.

‘Of de koningin,’ verbeterde Lin Li hem.

‘Zo is het,’ zei pa Zandloper, ‘en de enige manier om op die troon te komen is via deze trap.’

‘Hij wees op de smalle trap in het midden, die recht naar de troon leidde.’

‘Dat is de loltrap,’ zei Diederik met ontzag in zijn stem.

‘En waar we nu staan hier is de stoep waar we onze Rik vanaf hebben geraapt na zijn ijdele poging hem te bestijgen,’ zei Theo lachend, terwijl hij Diederik op de schouders klopte.

‘En nu?’ vroeg Lin Li. ‘Hoe word ik nu koningin?’

‘Heel eenvoudig,’ zei pa. ‘Je hoeft alleen de loltrap maar te beklimmen. Zodra je op de eerste trede stapt, begint die te bewegen.’

‘O, het is gewoon een roltrap. Zie je dat, Bob? Precies zoals in de winkel.’ En tegen de Zandlopers. ‘Die kennen jullie niet, maar bij ons hebben we winkels en daar zijn ook zulke trappen. Het is een kwestie van wennen, maar dan is het een fluitje van een cent en ben je zo boven.’

‘Vast,’ zei pa, ‘en als je dan boven bent, neem je plaats op de troon en ben je de koningin van het land!’

‘Hoera!’ riep Diederik vast. Dat trok de aandacht van wat omstanders, die daarop nieuwsgierig aan kwamen lopen. Het was zaterdag en het was druk in de stad. Dat was Lin Li al opgevallen. Iedereen was op straat, leek het wel. Wat ze daar zo nodig moesten, was Lin Li een raadsel. Het was in elk geval niet om te winkelen.

‘Ga, je het proberen, wijfie?’ vroeg een kromlopend oud vrouwtje. ‘Dat wil ik zien.’

‘Toe dan,’ riep een ander.

‘Ja, je kunt het!’ klonk een bekende stem. Daar stapte de olijke Hannes naar voren.

Nee hè, daar heb je hem ook weer, dacht Lin Li. Ach, ik zal dat stelletje achterlijke idioten weleens laten zien hoe je een roltrap bestijgt. Die sufferds vallen er zeker af doordat de trap beweegt en dat zijn ze niet gewend, stelletje primitievelingen.

‘Tot zo, Bob,’ zei ze. ‘Ik ga even naar boven.’

Ze zette haar voetje op de eerste trede. Een stilte kwam over de omstanders. De trap zette zich inderdaad in beweging en Lin Li steeg langzaam naar boven. Ze draaide zich even om naar Bob en zwaaide naar hem. Dat ging goed. Zwaaien zou ze vanaf vandaag nog wel vaker moeten doen, als koningin. De troon kwam dichterbij. Weldra zou ze heersen over dit rare land en eens even goed orde op zaken stellen. Halverwege was ze nu en de trap zoemde geruststellend. Beneden stonden de mensen in stilte te kijken. Plotseling zag ze Bob wild gebaren. ‘Achter je!’ riep hij.

Lin Li keek om en zag dat de trap wel heel raar deed. De treden gingen een voor een achter elkaar omhoog en omlaag en vormden zo een golf die heel snel op haar afkwam. In een oogwenk was de golf onder haar en wipte het meisje een paar meter recht omhoog de lucht in. Lin Li gilde van schrik. De menigte liet een langgerekt ‘oei’ horen.

Terwijl ze terugviel zag Lin Li dat de trap weer zijn gewone vorm had aangenomen. Een kwestie van landen op mijn voeten en dat is dan dat, dacht Lin Li. En zo geschiedde. Lin Li stond weer stevig op haar trede. Ze keek om naar de menigte en lachte en zwaaide, alsof er niets gebeurd was.

‘Nu komt het,’ mompelde pa Zandloper. Op dat moment kantelden alle treden met een luide klik en veranderde de trap in een gladde glijbaan. Lin Li roetsjte als een komeet naar beneden en werd met een smak voor de lachende menigte op de stoep gedeponeerd. Terwijl ze woest opstond, hoorde ze een hoog gegrinnik achter haar. Ze keek om en maakte zich op om eens goed uit te halen naar de lolbroek, maar ze zag alleen de trap maar, die zijn normale vorm weer had aangenomen en niet langer bewoog.

‘Dat is de loltrap, meisje,’ zei pa Zandloper, terwijl hij zijn hand op haar schouder legde.

‘Heb je je zeer gedaan?’ vroeg Bob. Lin Li stelde tot haar verbazing vast dat dat niet het geval was. Ze was alleen nog een beetje beduusd van dat korte avontuur dat zo anders was afgelopen dan ze zich had voorgesteld.

‘Begrijp je nu waarom we hier geen koning hebben?’ vroeg pa. Lin Li knikte.

‘En je hebt nog geluk gehad, hoor. Diederik hier lag uiteindelijk tien meter verderop.

‘Minstens!’ zei die stoer en hij maakte zich groter.

‘Ik denk dat ik het ook eens ga proberen,’ klonk een bekende opgewekte stem plots. Het was Hannes, die het spektakel met plezier had aanschouwd en zelfverzekerd als altijd kwam aangestapt. Hij ging wijdbeens voor het groepje met Bob en Lin Li staan en zette de handen in de zij. Hij nam iedereen in zich op en knikte met zijn hoofd, alsof hij het allemaal begreep.

‘Vliegen is niet je sterkste kant,’ zei hij tegen Lin Li. ‘Dat was mij al eerder opgevallen.’

Lin Li zei niets.

‘Vallen wel,’ ging Hannes verder.

Lin Li keek hem slechts aan met een dodelijke blik.

‘Ja, eerst kom je in je blootje uit de lucht gevallen...’

‘Ik was niet bloot!’

‘En nu zeil je zo,’ hij gebaarde met zijn hand, ‘van een eenvoudige trap af.’

Lin Li begon te koken.

‘Nee prinsesje, ik zou maar met beide benen op de grond blijven voortaan, als je het mij vraagt. Dus.’

‘Niemand vraagt jou dus wat, krullebol!’

‘Koning Krullebol, zo meteen,’ zei Hannes. Hij knikte weer langzaam, klapte toen in zijn handen en stapte resoluut op de trap af.

‘Je komt er bont en blauw af,’ riep Lin Li hem na en voegde daar haast onhoorbaar ‘uitslover’ aan toe.

‘Jottem, dit wordt leuk,’ zei Hannes.

‘Je weet hoe het afloopt als jij je met ingewikkelde apparaten bemoeit!’ riep Lin Li.

‘O ja?’ zei Hannes zonder om te kijken.Met een brede glimlach sprong hij op de loltrap. Die kwam meteen in beweging.

‘Ik vind het nu al leuk!’ hoorde de menigte Hannes roepen.

Halverwege was hij al. Hij draaide zich om en zwaaide, net als Lin Li had gedaan. Hij deed zijn uiterste best haar precies na te doen en slaagde daar heel aardig in. De mensen grinnikten. Lin Li gromde slechts en ze verheugde zich er al op om hem zo meteen door de lucht te zien vliegen. Kijk, daar kwam de trap al met een truc. Hij begon langzaam te golven. Eeerst kleine golfjes, die snel onder Hannes doorgingen; daarna steeds grotere. De menigte hield de adem in. In de stilte kon je alleen de trap horen zoemen. Als Hannes tenminste niet constant had geschaterd van het lachen. Bij elke golf die onder hem doorging, liet hij een lachsalvo horen, dat naarmate de golven groter werden, harder klonk. De golven waren nu zo groot dat Hannes, tussen twee exemplaren in, helemaal verdween. En toen ineens kantelden alle treden weer en kwam Hannes naar beneden gegleden. Lin Li glimlachte vilein, maar Hannes gilde het uit van plezier. Plots krulden de onderste treden op en vormden zo een schans die recht omhoog ging. Hannes werd daardoor niet op de stoep gedropt, zoals Lin Li was overkomen, maar recht omhoog geworpen. Een ogenblik hing hij stil in de lucht. Vervolgens viel hij recht naar beneden terug en roetsjte langs de schans omlaag en daarna schuin omhoog de helling op. Daar had zich halverwege de trap een nieuwe schans gevormd, waarlangs Hannes werd gelanceerd. Weer hing hij even stil en viel weer terug. De volgende ogenblikken leek het wel alsof de loltrap een jongleur was en Hannes zijn speelbal. Terwijl de trap wild bewoog en de raarste vormen aannam, werd Hannes alle kanten op geworpen. Hij liet het zich alles luid schaterend overkomen. Lin Li viel op dat speelbal Hannes langzaam maar zeker wel steeds hoger op de trap kwam en dus dichter bij de troon. Hij was nu bijna boven. De trap gaf hem een extra zetje en wierp hem met een salto de lucht in. Hannes vloog al duikelend meters omhoog, leek even stil te hangen op het hoogste punt en kwam toen naar beneden gewenteld. De trap nam zijn normale vorm weer aan. Dat gaat zeer doen, dacht Lin Li en ze vroeg zich af of ze dat nu leuk vond of niet. Aan het schateren was niet te merken dat Hannes doorhad wat hem boven het hoofd hing. Nog een fractie van een seconde en hij zou met een smak op de trap donderen. Maar vlak voordat dat gebeuren kon, schoot ineens de troon naar voren en plofte Hannes er halverwege een koprol achterover precies goed in. De marmeren troon veerde zo mee dat Hannes een zachte landing maakte. Hij was er zo door verrast dat hij vergat te schateren. Muisstil was het op het plein.Dat moment van stilte leek een eeuwigheid te duren. Toen schaterde Hannes het weer uit.

‘Dat was leuk!’ riep hij, keer op keer.

De menigte juichte. ‘Leve de koning! Leve de koning!’

Het kan niet waar zijn! dacht Lin Li. Dat stuk onbenul koning van dit land.

Maar iedereen om haar heen was blij en ook Bob sprong mee van plezier. Hannes zwaaide vanaf zijn troon. Die zweefde nog altijd boven de trap, maar trok zich nu terug naar het bordes, waarna de schuin oplopende vlakken aan weerszijden van de loltrap in twee grote trappen veranderden.

‘Kom mee,’ zei pa Zandloper. Hij rende naar boven, samen met de andere omstanders. Boven aangekomen troffen ze Hannes aan die breed glimlachend op zijn troon zat.

‘Kijk, dit lag op het tafeltje naast de troon,’ zei hij. Hij hield een gouden kroon met grote kleurig schitterende edelstenen in de ene hand en een gouden koningsstaf met een reusachtige geslepen edelsteen in de andere.

‘Ik denk dat ik deze maar eens opzet,’ zei hij tegen het verzamelde volk, maar hij keek daarbij vooral naar Lin Li.

‘Hier, hou vast.’ Hij gaf Bob de staf om de kroon met twee handen te kunnen opzetten. Met gestrekte armen hield hij de kroon boven zijn hoofd en liet hem toen langzaam naar beneden zakken.

Wat een toneel! dacht Lin Li.

Hannes drukte de kroon stevig aan en keek om zich heen. De mensen verwachtten dat hij iets zeggen zou, maar Hannes glimlachte alleen maar.

‘Hoe moeten wij u noemen, hoogheid?’ vroeg uiteindelijk iemand.

‘Hannes,’ zei Hannes.

‘Koning Hannes!’ riep een man en de menigte herhaalde dat.

‘De eerste!’ voegde Hannes toe en de menigte, die inmiddels zo was aangezwollen dat hij het hele plein bedekte, scandeerde ‘Hannes, Hannes, Hannes!’

‘En wie is uw minister?’ vroeg de man toen het weer stil was geworden, daarbij naar Bob kijkend, die nog altijd zijn staf vasthad.

‘O?’ zei Hannes, terwijl hij die uit Bobs hand griste.

‘Ik ben Bob,’ zei Bob, ‘minister Bob.’ Lin Li liet het hoofd zakken.

‘Ja,’ zei Hannes, die dat zag. ‘Dit is minister Bob en samen zullen we een frisse wind door het land laten waaien.’

‘Hoera!’ riep de menigte.

‘Kom Bob, dan gaan we eens kijken wat er binnen allemaal te zien is.’ Hij hield een grote gouden sleutel omhoog. Die paste precies op de enorme deuren een stukje achter de troon. Krakend gingen die open. De mensen volgden nieuwsgierig.

‘Alleen de minister en ik,’ zei Hannes. De mensen bleven gedwee staan.

‘En de familie Zandloper,’ zei Bob. Pa, Theo en Diederik stapten plechtig naar voren en gingen de grote deuren door. Lin Li glipte erachteraan.





En zo kwam het dat Mallotië na vele jaren weer een koning had. En dat deze op een zonnige zaterdagmorgen samen met Bob, de familie Zandloper en een wat schuwe Lin Li in de grote zachte fauteuils in de ontvangstzaal van het paleis zat te keuvelen. Na een tijdje werden Theo en Diederik eropuit gestuurd om thee met koekjes te halen.

‘Uw onderdanen verwachten een toespraak,’ zei Theo, toen ze terugkwamen. ‘Er verzamelen er zich steeds meer op het plein.’

‘Ja, er was haast geen doorkomen aan,’ zei Diederik, terwijl hij de thee uitschonk.

‘Hmmmm,’ zei Hannes, ‘wat vindt mijn minister?’ Die hapte net in zijn koekje.

‘Ehm, dat je iets moet zeggen,’ antwoordde Bob met zijn mond vol.

‘Ja, maar wat dan?’

‘Iets slims!’

‘Dat ga ik allemaal niet zelf verzinnen, hoor.’

‘Waarom niet?’ Lin Li mengde zich in de conversatie.

‘Daar heb ik toch mijn minister voor?’ vond Hannes. De Zandlopers vonden dat ook. Lin Li dacht een ogenblik na. Het zat er niet dat Hannes van zijn minister iets slims had te verwachten, vermoedde ze.

‘Is het goed als ik de minister - hoe zal ik het zeggen - adviseer?’ vroeg ze.

‘Best!’ zei Hannes en balanceerde een koekje op zijn scepter.

Lin Li sprong op. Bob herkende het vuur in haar ogen en wist direct dat koning Hannes zijn eerste foute beslissing had genomen. Maar het was al te laat. Als zijn zus eenmaal iets in haar hoofd had, en dat had ze, dan was ze niet meer te stuiten.

‘Kijk, wat hard nodig is,’ begon ze, ‘is een markteconomie.’

‘Wat?!’ zei de koning.

‘Ja, met een goed functionerend belastingstelsel en...’

‘Ik ben nu al moe,’ zei Hannes. Hij stond op en liep naar het raam.

‘Ik, eh, ik schrijf het wel op!’ zei Lin Li enthousiast. ‘Dan hoef je het zomaar voor te lezen.’

‘Best,’ vond Hannes weer en hij keek uit het raam. Bob ging naast hem staan.

‘Is dat meisje altijd zo energiek?’ vroeg Hannes.

‘Lin Li? Ja, zo zou je het kunnen zeggen,’ zei Bob.

‘Vertel ‘s,’ zei Hannes.

En dat deed Bob. Hij kon wel uren over zijn zus vertellen en over wat ze de afgelopen dagen hadden meegemaakt. Hannes luisterde aandachtig en zei ‘aha!’ toen hij hoorde hoe ze uit het luchtkasteel was gevallen. ‘Sabotage van die ellendige nar, dat zeg ik je!’ Hij balde er zijn vuisten bij. Als Bob niet beter had geweten, zou hij hebben gedacht dat Hannes Lin Li helemaal niet zo vervelend vond als het leek. Toen Bob klaar was met zijn verhaal, kwam Lin Li aanlopen met een groot vel papier. Ze gaf het aan Hannes.

‘Lees dit voor en het komt allemaal goed,’ zei ze. Ondertussen liep ze naar de balkondeuren en opende die. Het geroezemoes van de menigte verstomde. Lin Li wenkte naar Hannes. Die zette zijn kroon recht en liep het balkon op, met Bob aan zijn zijde. Beneden op het plein wachtte het volk in spanning af. Hannes vroeg zich af hoeveel mensen daar wel niet stonden. Zo groot was de stad toch niet. Zeker honderd, dacht Bob. Of misschien wel duizend.

‘Als jij nou vanaf links begint te tellen en ik vanaf rechts,’ zei Hannes, ‘dan komen we elkaar halverwege tegen.’ Ze maakten aanstalten het plan uit te voeren.

‘De toespraak!’ siste Lin Li vanachter het gordijn.

‘O ja, eerst maar de toespraak,’ zei Hannes.

Hij pakte het vel en kuchte een paar keer. Toen begon hij hardop te lezen.

‘Landgenoten!’ zei hij luid. ‘Als koning zal ik u naar eer en geweten dienen, daarbij bijgestaan door mijn ministers...’ Hannes pauzeerde even en keek om naar Lin Li. Die kroop verder achter het gordijn, maar zag nog net de brede glimlach die Hannes haar toewierp. Hij draaide zich weer om naar de menigte en ging verder.

‘.. mijn ministers: eerste minister Lin Li en tweede minister Bob. Mijn toekomstig beleid is gericht op herstel van de de-mo-cra-tie …,’ haperde Hannes, ‘…en de markt-e-c-o-n-o-m-ie ...’ hij stopte en keek opzij naar Bob.

‘Waar haalt ze die onzin vandaan?!’

‘Dat vraag ik me al jaren af,’ fluisterde Bob.

Hannes keek weer naar het vel papier. ‘Export, import, fiscale nogwat,’ mompelde hij. Geroezemoes begon zich door de menigte te verspreiden. Hannes keek op.

‘Wat vind jij?’ zei hij tegen Bob. Die haalde zijn schouders op.

‘Ik vind dat iedereen maar moet doen waar hij zin in heeft,’ zei Bob.

‘Dat lijkt me nou eens een goed advies,’ zei Hannes. Hij rolde het vel op tot een toeter en zette die aan zijn mond. Lin Li kon niet geloven wat ze zag. En ook niet wat ze hoorde.

‘Doe wat u wilt!’ riep Hannes zelfverzekerd door de toeter. De menigte was stil.

‘Dan komt het allemaal goed,’ improviseerde Hannes erbij. De menigte juichte.

‘En de 200%-regel?’ riep een man zo hard hij kon.

‘Afgeschaft!’ riep de nieuwe koning.

De menigte juichte zo hard dat het balkon ervan trilde.

‘Zo zal het dan wel goed zijn,’ stelde Hannes tevreden vast. Hij zwaaide nog wat en ging toen weer naar binnen. De gebroeders Zandloper deden de balkondeuren achter hem en Bob dicht. Hannes gaf het grote opgerolde vel weer aan Lin Li.

‘Dat vel was erg nuttig,’ zei hij. Lin Li keek hem verbouwereerd aan.

‘Ik bedoel, het leek ons beter zo,’ vervolgde Hannes, alsof dat alles verklaarde.

‘Wat? Ons? Maar mijn economische vergezichten dan?’ vroeg Lin Li onthutst.

‘Later,’ antwoordde Hannes vriendelijk. ‘Nu wil ik broodjes en nog meer van die lekkere thee.’

Theo en Diederik renden naar huis om daarvoor te zorgen. Ze kwamen terug met de rest van de familie en manden vol lekkers.





Eten met de familie Zandloper nam altijd veel tijd in beslag en gezellig was het ook. Pas uren later zat de lunch erop. De koning leunde voldaan achterover.

‘Zo lekker heb ik nog nooit gegeten,’ zei hij.

‘Wij eten elke dag zo,’ zei Theo. ‘Onze pa is de beste kok van de wereld.’

‘Dan moet je een restaurant beginnen,’ opperde Hannes.

Daar zag pa Zandloper wel wat in.

‘En je postronde dan?’ vroeg Geertje.

‘Daar heb ik geen zin meer in,’ antwoordde pa resoluut. ‘Daar heb ik eigenlijk nooit zin in gehad. Ik ga veel liever koken en de mensen heerlijke gerechten voorzetten.’

‘Mag dat dan zomaar?’

‘De koning heeft het zelf gezegd.’

‘Precies,’ zei die, ‘het moet zelfs! Niemand mag ooit nog doen waar hij geen zin in heeft.’

‘Nou, dan ga ik de hele dag voetballen!’ riep Diederik.

‘En ik lezen,’ zei Theo.

‘Daar kun je toch niet van leven! Wat is dat trouwens op het plein daar?’ Geertje stond bij het raam.

‘Het lijken wel marktkraampjes,’ zei Lin Li. ‘Dat moet ik eens van dichtbij bekijken. Misschien hebben ze wel limonade.’ Bob ging met haar mee.

Op het plein troffen ze inderdaad kraampjes aan, waar de mensen van alles en nog wat verkochten. De een had broden te koop, de ander eieren en weer een ander appels. Een appel kostte twee eieren en een brood een appel en een ei. De bakker had inmiddels zoveel appels en eieren verzameld, dat hij niet meer wist wat hij ermee moest. Zo was het ook bij de groenteboer, die bulkte van de eieren en de eierboer die een winkeltje kon beginnen in groente. Dat had hij dan ook maar gedaan, zodat hij de helft van zijn eieren inmiddels weer terug had gekregen als betaling voor zijn groente. Zo bleek het bij iedereen te zijn die zijn spullen aan de man probeerde te brengen.

‘Ik heb een idee!’ zei Lin Li. ‘Kom Bob, dit moeten we die nieuwbakken koning vertellen.’





Hoofdstuk 28

Een goed idee





‘Geld?!’ riep pa Zandloper, toen hij Lin Li tegen koning Hannes haar plan uit de doeken hoorde doen. ‘Wat moeten we daar nu weer mee?’

‘Het bevordert de handel,’ zei Lin Li. ‘Dat heb ik op school geleerd. Het is goed voor de economie en dus voor iedereen, want je wordt er rijk van.’

Pa Zandloper was niet overtuigd. Lin Li keek hem meewarig aan, haalde haar schouders op en richtte zich weer tot Hannes. Die had het hier immers voor het zeggen.

‘Ik zal het uitleggen,’ zei ze belerend. ‘Wat nu buiten op het plein gaande is, noemen economen ruilhandel. Dat is prima, maar je komt er niet ver mee. Als ik namelijk fietsen verkoop en jij komt betalen met broden en een pak chocoladevla, dan moet ik maar net zin hebben in brood en vla, want anders heb ik aan jouw betaling niks. Ja, dat kan ik dan wel weer proberen te ruilen tegen iets wat ik wel wil hebben, maar dat moet dan maar net lukken.’ Lin Li beende op en neer met haar handen op de rug. ‘Nee!’ Ze stond stil en het vingertje ging omhoog, ‘dat ruilen is erg beperkend.’ Ze liet een stilte vallen. Haar publiek zei niets. Pa Zandloper was de tafel aan het afruimen, koning Hannes hing achterover in een stoel en balanceerde zijn koningsstaf op zijn wijsvinger. Bob was zoals gewoonlijk met zijn gedachten ergens anders. Hij kende zijn zus en was al direct afgehaakt.

‘Dus?!’ riep Lin Li luid. Bob en Hannes verschoten ervan. Hannes kon nog net zijn scepter opvangen.

‘Ehm, ik zou best chocoladevla lusten,’ zei hij.

‘Nu je het zegt,’ antwoordde Bob.

‘Vanavond heb ik hem klaar, als je wilt,’ riep pa Zandloper terwijl hij het tafelkleed met een grote zwaai van tafel nam. ‘Met slagroom!’

‘Daar gaat het niet om!’ Lin Li stampvoette. ‘Waar moet het heen met dit land als we allemaal maar blijven ruilen?’ Ze wachtte niet op antwoord. ‘Nergens! Wat we nodig hebben is geld. Dan kun je mijn fiets kopen voor een bepaald bedrag en ik besteed dat dan weer aan brood en fruit en een reisje met de trein.’

‘Of chocoladevla,’ zei Hannes.

‘Waar je maar aan wil,’ zei Lin Li korzelig. ‘Trouwens, je hoeft het niet uit te geven, maar je kunt het ook sparen en dat is weer goed voor de economie. Met brood en eieren kan dat niet.’

Dat begrepen de jongens.

‘Kortom: er moet geld worden gemaakt en dat moet de koning doen,’ besloot Lin Li.

‘Vast, maar ik zou niet weten hoe,’ zei Hannes. ‘Bij ons hadden we daar machines voor. Metaal erin, muntjes eruit. Of papier erin en papiergeld eruit. Ik heb het weleens gezien met een schoolexcursie, maar ik kan niet zeggen dat ik goed heb opgelet. Weet je, Bob,’ en hij boog zich naar hem toe, ‘Liesje van de Overburen zat bij mij in de klas en ik was dus nogal afgeleid in die periode.’

Bob knikte begripvol en met een serieus gezicht. Ook al snapte hij niet waarom je je als jongen zou laten afleiden door meisjes, had hij wel vastgesteld dat het soms voorkwam.

‘Je hoeft niet zelf de drukpers te bedienen, als je dat soms dacht,’ zei Lin Li, ‘maar je moet er wel voor zorgen dat jij het geld officieel uitgeeft en niemand anders. Anders gaat iedereen zijn eigen geld maken en is het eind zoek.’

‘Dat snap ik nog wel,’ zei Hannes, maar Lin Li legde het toch nog even uit. ‘Dan wordt het geld steeds minder waard en heb je er ook niks meer aan.’

‘Ja, dat snappen we,’ zei Hannes.

‘Geldontwaarding, heet dat,’ ging Lin Li verder.

‘Jahaaa!’ zei de koning.

‘Of ook wel inflatie,’ vervolgde Lin Li belerend. Hannes zette zijn staf met een harde klap rechtop op tafel. Lin Li deed er het zwijgen toe.

‘Nou goed dan,’ zei Hannes resoluut. ‘Ik geef opdracht om geld te maken. Bob, aan de slag.’

‘We maken het van sneeuw!’

Lin Li zuchtte diep.

‘Geld maak je van edelmetaal of papier.’

‘Goud en zilver hebben we hier niet,’ zei pa Zandloper.

‘Dan beginnen we met papiergeld, bijvoorbeeld van een, vijf, tien, twintig, vijftig en honderd, vijfhonderd en duizend.’

Dat kon wel, vonden ze, maar hoe moest je het noemen? In de wereld had je dollars, euro’s, ponden en yens, kortom: het geld moest een naam hebben.

‘Die namen zijn er niet zomaar,’ zei Lin Li terwijl ze weer op een neer liep en sprak als een schooljuf.

‘Die verwijzen vaak naar datgene waartegen je het geld kunt omruilen. Want vroeger vertegenwoordigde het geld iets tastbaars, waarvan de mensen vonden dat het waarde had en dat kon je er dan altijd voor terugkrijgen. Dus je had ponden op papier en die kon je bij de bank inwisselen voor een heus pond goud of zilver. Anders zouden mensen natuurlijk nooit een stuk papier hebben geaccepteerd in ruil voor hun fiets.’

De jongens gaapten haar aan. Hannes wilde wat zeggen, maar Lin Li was hem voor. ‘Of chocoladevla,’ zei ze snel.

‘Zoals ik al zei, zijn wij hier niet zo wild van goud of zilver,’ zei pa Zandloper. ‘Dat wil haast niemand, want wat moet je ermee?’

‘Wat vinden jullie dan wel waardevol?’ vroeg koning Hannes.

Pa Zandloper dacht even na en krabde aan zijn kin.

‘Kijk,’ zei hij, ‘dat ligt eraan aan wie je het vraagt. Ik houd van gepofte kastanjes, maar mijn vrouw heeft ze liever vers.’

‘Ja, en?’ zei Lin Li.

‘Precies, niet iedereen hecht waarde aan dezelfde dingen,’ zei Hannes.

‘Er moet toch iets zijn wat iedereen waardevol vindt?’

‘Ja, dat is er ook,’ zei pa Zandloper. ‘We vinden het allemaal geweldig en kunnen er maar geen genoeg van krijgen.’

‘Ja, en wat mag dat dan wel wezen?’

‘Gedichten natuurlijk! Dat weet je toch. Er gaat voor ons niets boven een goed gedicht, maar ja, daar kun je natuurlijk moeilijk in handelen.’

‘Nee, precies,’ zei Lin Li.

‘Toch wel!’ riep Hannes enthousiast. ‘Ik heb er eens over nagedacht –dat kan ik heel snel; ik ben tenslotte niet voor niets koning van dit land – en besloten dat we maar gewoon gedichtengeld moeten gaan maken.’

‘Ja,’ riep Bob, ‘gedichten op papier! En die gedichten schrijven we zelf.’

‘Ja maar, ja maar....’ zei Lin Li, ‘waar kun je dat geld dan voor inleveren? Zilver? Goud?’

‘Nergens voor, maar wat zou dat?’ vond Hannes. Bob was het met hem eens.

‘Maar dan werkt het toch helemaal niet?’ riep Lin Li verontwaardigd.

‘Toch wel,’ zei Bob.

‘Precies,’ vulde Hannes aan, ‘en de mensen kunnen dan gedichten sparen. Je zei toch dat dat goed voor de economie was? Nou dan!’

Lin Li opende haar mond om wat te zeggen, maar ze zag dat het geen zin meer had. Bob en Hannes hadden de koppen al bij elkaar gestoken en ze hoorde hen allerlei woorden op elkaar laten rijmen. Met poëzie had het weinig te maken, maar ze hadden er zichtbaar plezier in. Lin Li voelde de hand van pa Zandloper op haar schouder.

‘Je hebt al de hele dag nauwelijks iets gegeten,’ zei hij vriendelijk. ‘Dat heb ik wel gezien. Kom mee naar huis; dan zal ik je eens iets lekkers voorzetten. Laat de jongens hier hun gang maar gaan. Ze komen er vanzelf wel achter hoe moeilijk het is. Later vandaag zullen we eens zien hoever ze zijn met dat gedichtengeld van ze.’

Lin Li voelde daar wel wat voor. Ze wist ook dat het geen zin had om het op te nemen tegen domheid en blind enthousiasme van jongens. Ze had twee broertjes en een halve klas vol jongens en wist precies hoe dat ging. Ze zag jongens altijd met het grootste plezier de domste dingen ondernemen en verschrikkelijk verbaasd zijn wanneer die steevast mislukten. En dus liet ze haar broertje en Hannes achter en liep ze met pa Zandloper over de markt en door de stad naar huis.

Hoe levendig was die stad ineens. Het viel haar nu pas op dat de mensen er eerder zo ongelukkig hadden uitgezien en zich zwijgzaam en lijdzaam hadden voortbewogen. Maar nu genoten ze van hun vrijheid en spraken enthousiast over de nieuwe koning en zijn nieuwste decreet. Gelukkig wisten ze niet dat die koning momenteel met haar kleine broertje lag te schateren over wat er allemaal wel niet rijmde op hondepoep en kattepis, dacht ze. Maar ze wist ook dat de jongens hun plan snel zouden afblazen en hun tijd verder met domme spelletjes zouden verdoen. Bij terugkomst in het paleis zou ze dan wel eens even orde op zaken stellen, waar die guitige maar onbezonnen koning dan maar wat dankbaar voor zou zijn. Ja, zo zou het beslist gaan, wist Lin Li.





Toen Lin Li aan het eind van de middag voldaan terugliep naar het paleis en over de markt kwam, zag ze de mensen niet langer aardappelen en witlof voor eieren ruilen. Nu liepen ze met een stapel papieren in de hand rond en ruilden die tegen producten. In de kraampjes stonden de prijzen op bordjes. Een bos radijsjes kostte een limerick en een kist appels kon je meenemen voor een sonnet, zag Lin Li.

Hannes en Bob zijn druk in de weer geweest, dacht ze en tot haar stomme verbazing bleek dat achterlijke idee van die twee nog te werken ook. De mensen waren verrukt als ze een nieuw gedicht in handen kregen en als dat gebeurde, werd het luid voorgedragen.

‘Deze heb ik nog niet!,’ zei de groenteboer. Hij schraapte zijn keel en de mensen in de omgeving luisterden aandachtig:





Ik dacht dat het een fluitje was

van tweeënhalve cent,

maar het bleek een koe, in handstand

voor een circustent.

‘Wat is het,’ vroeg zij,

‘waarvan u zo ondersteboven bent?’





‘Hebben ze koeien bij het circus? vroeg iemand.

De schrijver van die onzin is nog nooit naar het circus geweest, dacht Lin Li, die de hand van Bob meende te herkennen in het rijmpje. Even verderop verkocht de bakker een brood voor een klein gedichtje, dat hij direct voordroeg:





Sterren twinkelen in de nacht en doen dat al miljarden jaren,

Maar deden ze dat ook al, toen er nog geen mensen waren?





Lin Li glimlachte. Dat was een beetje filosofisch. Duidelijk niet van Bob, dacht ze.

Kijk, daar werd een houten krukje verkocht aan een blozende man. Lin Li liep er heen om de transactie waar te nemen.

‘Heeft u terug van een haiku?’ vroeg de klant. Dat had de timmerman.

‘Ziet u eens, een ballade en een rondeel.’

De blozende man stak de biljetten meteen in zijn borstzak en verdween met zijn nieuwe krukje onder de arm tussen de teleurgestelde omstanders die graag de gedichten hadden gehoord. Lin Li moest tot haar verbazing toegeven dat zij daar ook nieuwsgierig naar was. Ondertussen bestudeerde de timmerman op zijn gemakje zijn nieuwe aanwinst. Hij was er duidelijk mee in zijn nopjes en sloeg even geen acht op zijn klanten.

‘Moet je horen,’ zei hij tegen zijn vrouw:





De kamille bloeit.

Op het veld achter mijn huis

ruikt het naar zomer.





Oh, dacht Lin Li, die Hannes heeft de ziel van een dichter. Ze liep door en hoorde overal om haar heen flarden van gedichten van Hannes en stomme rijmelarijen van Bob. Ze versnelde haar pas. In het paleis trof ze Bob en Hannes in de grote zaal achter een flinke tafel en een stapel papieren aan.

‘We zijn al volop in bedrijf,’ riep Hannes haar van een afstand toe. ‘In de kelder hebben we een oude drukpers gevonden. Met hulp van de handige Arnold hadden we die zo aan de praat en nu draait hij op volle toeren.’

‘Ik heb het gemerkt,’ antwoordde Lin Li, terwijl ze op de tafel ging zitten, ‘want op de markt heb ik al heel wat geld van hand tot hand zien gaan.’

Hannes keek op naar Lin Li. ‘Je bent verbaasd dat het werkt,’ zei hij met een glimlach.

‘Eerlijkgezegd wel een beetje.’

‘En je denkt dat het een toevalstreffer is van een losbol, niet?’

‘Ehm...’

Hannes lachte breeduit. ‘Ik zie het aan je gezicht!’

‘Geef toe dat jij ook niet kon weten dat het zo zou uitwerken,’ zei Lin Li verdedigend.

‘Weten, weten, nee, zeker weten doe je het nooit natuurlijk, maar!’ Hannes rechtte de rug en legde zijn pen neer, ‘een goed koning moet vooral luisteren naar wat zijn onderdanen willen en niet zomaar zonder overleg iets aan hen opleggen waar ze niks mee kunnen.’ Lin Li keek hem met een kritische blik aan.

‘Echt,’ lachte Hannes, ‘kijk, tuurlijk is dat slimme politieke model van jou een goede basis voor welvaart en welzijn in een maatschappij.’ De kritische blik op het gezicht van Lin Li maakte plaats voor een blik van opperste verbazing.

‘Maar je moet bescheiden beginnen bij iets wat de mensen snappen en hen het liefst ook nog aanspreekt,’ vervolgde Hannes. Lin Li knikte aarzelend.

‘En hier in Mallotië zijn dat gedichten. De rest volgt uiteindelijk vanzelf, als je er maar gewoon op vertrouwt en verder lekker plezier hebt in het leven,’ besloot Hannes met een ferme knik van zijn hoofd. Lin Li was er stil van. Ze krabde aan haar kin en dacht even na. Toen ze opkeek zag ze dat Hannes zich weer over de tafel had gebogen.

‘Ik heb er eens over nagedacht en er zit misschien wel wat in,’ zei Lin Li.

‘Mooi,’ vond Hannes en hij schreef verder op een groot vel. Lin Li liep naar hem toe en keek mee over zijn schouder.

‘Het is nog niet af,’ zei Hannes verontschuldigend. ‘Dit wordt een lang gedicht.’

‘Ik hoorde net op straat een prachtige haiku, die wel van jou moet zijn. Je bent een dichter, Hannes,’ zei ze zacht, terwijl ze haar hand door zijn blonde krullen haalde. Bob wist niet wat hij zag.

‘Ik heb ook gedichten geschreven,’ zei hij snel.

‘Dat weet ik, want ik hoorde op de markt ook een nogal suf rijmpje over een koe bij het circus. Maar die haiku van Hannes...’

‘Ik heb anders ook een haiku geschreven,’ zei Bob, enigszins beledigd. ‘Hannes heeft mij alles over gedichten geleerd.’

‘Ja, lees hem nog eens voor, Bob,’ moedigde Hannes hem aan. ‘Hij is erg goed,’ zei hij tegen Lin Li. Bob las voor.





Tring tring telefoon

Met wie spreek ik? Stilte. BOE!

Ha die Bob! Hai koe!





Bob keek verwachtingsvol op.

‘Ik heb wel wat met koeien,’ zei hij, alsof dat nodig was.

Hannes stak zijn beide duimen naar hem omhoog, maar Lin Li kon er niet om lachen.

‘Bob, dat slaat nergens op,’ zei ze streng. ‘Een haiku is pure poëzie en gaat over de natuur of over de seizoenen, zoals die prachtige van Hannes over kamille in de zomer. Ze vlijde zich wat tegen Hannes aan. Bob verwachtte dat die van schrik zou terugdeinzen, maar in plaats daarvan deed hij juist een arm om zijn zus heen en keek blij naar haar op. Bob gruwde ervan, maar liet zich er niet door van de wijs brengen.

‘Over die kamille was ik best tevreden,’ zei Hannes. Lin Li lachte naar hem.

‘Ja, maar die van mij gaat toch ook over de natuur! Koeien en zo.’

Lin Li besloot er geen woorden meer aan vuil te maken. Hannes boog zich weer over zijn gedicht in wording.

‘Hoe komen de mensen trouwens aan het geld?’ wilde Lin Li weleens weten.

‘O, ik heb een proclamatie gedaan.’

‘Hij bedoelt dat hij van het balkon heeft staan gillen,’ zei Bob, nog steeds beledigd.

‘Nou ja, ik heb dus bepaald dat iedereen een stapeltje bankbiljetten kon komen afhalen aan de achterkant van het paleis. Dat is vlak bij de drukpers en daar staan dus nu wat lakeien geld uit te delen.’

‘O,’ zei Lin Li, ‘lakeien, hoe...?’

‘Ja, en om de zoveel tijd rent Bob naar beneden met een nieuwe stapel gedichten voor de pers. We willen er natuurlijk wel een beetje variatie in brengen, want dat vinden de mensen leuk.’

‘Dat zal best, maar Bob kan niet eens zijn eigen naam spellen.’

‘De minister van financiën kijkt er eerst nog naar natuurlijk,’ zei Hannes, alsof dat heel vanzelfsprekend was. Hij zag de verbaasde blik van Lin Li. ‘Geertje,’ legde hij uit. ‘En stille Diederik heeft het ontwerp voor de biljetten gemaakt. Die jongen kan geweldig goed tekenen.’ Hannes boog zich weer over zijn half-afgemaakte gedicht. ‘We gaan door totdat iedereen zijn stapeltje geld heeft afgehaald, nietwaar Bob?’

‘Ja, zeg wat dacht je van deze?’ onderbrak Bob:





‘Zomer en herfst zit ik te geeuwen,

tot het ’s winters eens gaat sneeuwen.

Man, dat duurt soms eeuwen.

Gooi mij maar voor de leeuwen.

In de lucht vliegen spreeuwen

en soms wat zilvermeeuwen.

Van huiswerk krijg je...’





‘Ja, leuk Bob,’ Lin Li gaapte gemaakt.

‘Maar ik was nog niet klaar!’ zei Bob verstoord. Hij haalde adem om verder te gaan, maar Lin Li luisterde niet. Ze zette haar liefste stemmetje op dat ze ook altijd gebruikte als ze iets van haar vader gedaan wilde krijgen.

‘Zeg Hannes, heb jij nog zo’n mooi gedicht voor mij, met diepgang en romantiek en...’

‘Melancholie?’ vulde Hannes aan terwijl hij een vel uit de stapel papieren op tafel haalde.

‘Ja, bijvoorbeeld!’

Hannes knikte: ‘komt-ie!’ zei hij koel en hij begon voor te lezen:





De Witte Steen





Diep in het koele woud

is een zilver glinsterend meer.

Het zwarte water is winters koud,

mist daalt er van de oevers neer.





Daar ligt op een eenzaam eiland

een gladde helderwitte steen,

die door groen gras wordt omrand.

Mos groeide er nooit overheen.





’s Nachts bij een heldere, volle maan,

wanneer de steen baadt in het witte licht,

kan men volgens de legende gaan

van nu naar ooit maar nooit meer terug.





Eens is op zo’n nacht de steen betreden

door een ridder die zijn lief verloren had.

Hij verdween in de mist van het verleden

en keerde nooit weder op zijn pad.





Maar wie goed zoekt zal daar nog vinden,

al maakte de tijd de kerven licht,

wat in de stam van een oude linde

in sierlijk handschrift staat gegrift:





‘Wat de toekomst brengt, zal komen.

Wat gebeurd is, is verleden tijd.

Wat had kunnen zijn, zijn dromen.

Wie nu leeft, bezit de eeuwigheid.’





Even was het stil. Lin Li had haar handen samengevouwen voor haar mond met haar duimen losjes tussen haar lippen.

‘Oh, Hannes,’ zei ze uiteindelijk zacht, ‘wat ben je een gevoelige jongen.’

Bob schrok op van zijn werk. Wat erg, dacht hij, het zal je maar gezegd worden.

Maar Hannes leek het niet te deren. Hij glimlachte een beetje verlegen vanonder zijn blonde krullen. Hij en Lin Li keken elkaar veel langer aan dan Bob lief was. Hij moest ingrijpen en snel ook, voordat er dingen gebeurden waar hij niet aan moest denken.

‘Luister naar deze!’ riep hij extra luid en griste zijn papier zo lawaaierig mogelijk van tafel. Hannes en Lin Li moesten wel naar hem luisteren.





Zij graast het zeegras

met tanden scherp als messen.

Stil zwemt de haaikoe.





Bob gaf de twee niet de kans te antwoorden.

‘Kom Hannes,’ zei hij, terwijl hij alle papieren verzamelde, ‘we brengen deze nog snel naar beneden en dan gaan we bij de Zandlopers een hapje eten.’

‘Het sloeg weer nergens op, Bob!’ hoorden de jongens Lin Li nog roepen, terwijl Hannes zich door Bob bij de hand liet meenemen naar de keldergewelven onder het paleis.





Hoofdstuk 29

De gulle koning





Het was alweer een dikke week geleden dat Bob en Lin Li in Mallotië waren aangekomen. Er was sindsdien veel veranderd. Hannes was tot koning gekroond en zijn onderdanen leefden volgens zijn gouden stelregel dat ze vooral moesten doen waar ze zin in hadden. Als het maar geen schade aan anderen toebracht, had hij daar later aan toegevoegd. Niet dat dat nodig was, want de Mallotiërs waren een gemoedelijk en behulpzaam volk. Lin Li vond hen gedwee en volgzaam en ze haalde haar neus erbij op wanneer ze dat zei. Ze wou naar huis en vond dat ze al veel te lang in Mallotië waren gebleven. Haar humeur was er daardoor ook niet beter op geworden, behalve wanneer ze in het gezelschap van Hannes verkeerde. Bob was haar dan uren kwijt en er gingen geruchten dat de koning soms hele middagen door de bossen wandelde met een exotische schone. Bob kon haast niet geloven dat die geruchten over zijn zus gingen, maar toen hij Hannes er eens voor de grap naar vroeg, zei die plompverloren dat dat waar was en dat hij Lin Li het slimste en aardigste meisje van de wereld vond en dat het zijn beste vriendin was. Het werd inderdaad hoog tijd om weg te gaan, voordat het nog erger zou worden, vond Bob. Hij en Lin Li wisten echter niet zo gauw hoe. Priklimonade hadden ze in Mallotië niet. Door alle vreemde reizen van de laatste tijd waren ze bovendien de richting volledig kwijtgeraakt, zodat ze geen idee hadden welke kant ze op moesten om bij Negenmeren te komen. En niemand die het hun kon zeggen.

Hun kansen leken te keren toen ze op een avond bij de familie Zandloper waren, waar ze nog altijd verbleven. Ook daar was alle anders geworden. Pa had van zijn liefhebberij zijn werk gemaakt en huize Zandloper omgetoverd in herberg De Posthoorn. De hele familie hielp hem daarbij, in de keuken en in de bediening. Het was er de hele dag druk en gezellig en de koning was er een vaste gast. Die avond stond er iets nieuws op het menu en het was Bob die het ontdekte: limonade!

‘Govert van hiernaast heeft de oude limonadefabriek van zijn vader heropend,’ legde Diederik uit. ‘Arnold heeft geholpen met het herstel van de machines. Ik ben er vanochtend geweest en het ziet er prima uit, dus hebben we een voorraadje ingeslagen: peer, appel of citroen zijn voorlopig de smaken. Wat mag het wezen?’

‘Als het maar prik heeft!’ Zei Lin Li.

‘Ah, dat wordt dan lastig, want die zit er niet in.’

Lin Li reageerde teleurgesteld. ‘Zeg dan sap!’ gromde ze, maar Bob liet zich niet zo snel uit het veld slaan en bestelde citroenlimonade.

‘Of nee, doe toch maar peer! En kunnen we die fabriek ook eens zien? Morgen bijvoorbeeld?’ Dat kon wel, dacht Diederik.





De volgende ochtend gingen Lin Li en Bob samen met Diederik al vroeg naar de limonadefabriek. Hannes was er ook bij, want de staatszaken konden wel even zonder hem, vond hij. Govert liet trots zijn fabriek zien. De machines glommen en de flessen rinkelden vrolijk op de lopende band, waar ze werden gevuld met limonade. Sap, volgens Lin Li. Want hoe zat dat nou met de prik? Dat was volgens Govert erg moeilijk, want de prikmachine was stuk en repareren kostte wel honderd verzen. Daar moest Govert toch zeker een paar duizend flesjes limonade voor verkopen en de fabriek was pas net weer in bedrijf. Misschien over een tijdje, maar nu nog niet. Teleurgesteld verlieten Bob en Lin Li de fabriek. Bob hield de moed er nog in. ‘We vinden wel een andere manier om weer thuis te komen,’ zei hij en kneep zacht in de hand van zijn zus. Die zuchtte slechts.





’s Avonds, toen ze De Posthoorn wilden binnengaan om een hapje te eten, kwam Govert net naar buiten.

‘Da’s toevallig,’ zei Govert. ‘Ik zocht jullie al sinds etenstijd.’ Hij legde zijn hand op zijn buik alsof dat iets zou verduidelijken.

‘Gezellig!’ zei Bob. Lin Li zei niets.

‘Ja, je zult het niet geloven, maar als het een beetje meezit hebben jullie morgen bij de lunch je priklimonade!’

‘Wat?!’ Lin Li duwde Bob opzij en greep Govert bij de arm. ‘Je maakt een grapje zeker?!’

‘Nee, echt niet. Het is een raar verhaal en ik kan het zelf ook nauwelijks geloven, maar vanmiddag - ik zat net een tussendoortje te eten - werd er een pakketje bij me bezorgd met een grote stapel verzen. Van alles door elkaar: limericks, haiku’s, ballades, sonnetten, noem maar op. Ik heb er uren plezier aan beleefd! Kopje koffie erbij, je kent het wel. Haha, er zat er eentje bij over een koe die...’

‘Ja, heel erg leuk voor je en zo,’ onderbrak Lin Li hem, ‘maar hoezo dan priklimo?’

‘Hé, jij kunt ook heel aardig dichten,’ zei Govert. Lin Li gebaarde ongeduldig dat hij door moest gaan met vertellen.

‘O, er zat ook een briefje bij en daar stond in dat, als ik binnen een week priklimonade kon vervaardigen, ik ook nog eens een heel bijzonder, waardevol en volstrekt uniek gedicht zou krijgen als beloning.’

Bob en Lin Li keken elkaar eens aan.

‘Da’s ook toevallig,’ mompelde Bob.

‘Toeval of niet, in elk geval heb ik nu al meer dan genoeg om de prikmachine te laten repareren!’ Govert kon zijn opwinding nauwelijks verbergen.

‘Zeg Goof,’ zei Bob, ‘wie is er eigenlijk zo verzot op priklimonade dat hij daar zoveel geld voor over heeft?’

‘Da’s nog zoiets geks aan deze hele zaak,’ antwoordde Govert, ‘want ik heb geen idee.’

‘Hoe kan dat nou?’

‘Nee echt, deze persoon wenst anoniem te blijven, zoals dat heet. Ik weet alleen dat hij heel erg rijk moet zijn.’

‘Of heel erg gek,’ vond Bob.

‘Het doet er ook niet toe,’ besloot Govert. ‘Ik zorg morgen voor prik in jullie limonade. Kom rond lunchtijd naar de fabriek. Tot dan!’

Dat gezegd hebbende liep hij fluitend met zijn handen in de zakken naar huis. Bob en Lin Li keken hem na.

‘Waarom moet die jongen altijd alles relateren aan een of ander eetmoment?’ vroeg Lin Li zich hardop af.

‘Kom zusje,’ zei Bob ‘dan gaan we wat eten. Morgen zien we het wel. Rond lunchtijd, of niet. Maar dan toch zeker tegen theetijd.’ Lin Li gaf Bob zacht een speels tikje tegen zijn hoofd en liet zich door hem het tuinpad op leiden. Haar humeur was er ineens een stuk op vooruit gegaan. Bob meende zelfs dat hij haar zachtjes hoorde neuriën.





Govert stond buiten een koek te eten, toen Bob en Lin Li bij de fabriek aankwamen. Ze hadden hun springuitrusting vast aangedaan.

‘Het werkt, hoor!’ riep Govert hen van verre al toe en stak zijn duim daarbij omhoog.

Even later maakte Bob met een sis een flesje citroenlimonade open. Met prik. Het prikkelde heel licht op zijn tong. Eigenlijk vond hij limonade zonder prik lekkerder, maar hij was blij dat er prik was. En Lin Li niet minder, hoewel ze het wel maar een heel licht prikkie vond. Ook Govert straalde van plezier, maar om heel andere redenen dan de twee verdwaalde reizigers.

‘Moet je eens luisteren!’ zei Govert, terwijl ze nog genoten van hun glas limonade. ‘Dit heb ik zojuist ontvangen.’ Hij haalde een groot vel uit zijn borstzak en begon voor te lezen.





Beestenboel





Als eerste was hij uit de klas

en schoot snel in zijn bonte jas.

Het was er een met strepen,

omdat hij een tijger was.

Vlug had hij hem gegrepen.





De zebra volgde hem al snel

maar waar was toch het zebravel?

Het was er een met strepen.

Ik hing het hier voor de ochtendbel.

Dat had ik toch goed begrepen?





Wat kon het zebra verder schelen,

als hij maar buiten kon gaan spelen.

Dan maar een jas met vlekken.

Langer wou hij zich niet vervelen

en liep weg van de rekken.





Moe, ik had toch echt gedacht

dat ik daarstraks mijn koeievacht,

het was er een met vlekken,

naar hier dit haakje had gebracht.

Nu zie ik hier lege plekken.





Een andere jas dan, je zult zien,

een koe staat alles. Deze misschien:

een zwarte die mooi glimt.

Ik was hem wel een keer of tien,

zodat hij nog wat krimpt.





De panter gromde van ellende.

Waar in deze beestenbende

is mijn glimmend zwarte vel?

Wie was het die daar net wegrende?

Ik grijp de deugniet wel.





Er is geen tijd meer te verliezen.

Laat ik dus snel een andere kiezen.

Deze dan maar, met stipjes.

Dan houd ik verder op met kniezen,

al zie ik zo wel wat pipjes.





Na hem kwam de slome giraffe.

Ook die stond daar ter plekke paf,

zonder zijn jas met stippen.

Al het andere staat zo maf.

Niets kan aan stippen tippen.





Kijk, hier hangt nog een gestreepte jas.

Eens kijken of ik daar in pas.

Hij is krap, maar door het strekken

(ik denk dat hij van het tijgertje was)

worden de strepen vlekken.





Zo ging dat nog een tijdje door.

Elk dier dat zijn jas verloor

greep wat er nog toevallig was

en ging er razendsnel vandoor

in de verkeerde jas.





Dus wie een witte tijger ziet,

besef: dat was zijn jas eerst niet,

maar die van de zebra

die nu over de prairies vliedt

als bonte apaloosa.





Het glimmend vel van de zwarte koe

behoorde ooit de panter toe,

zodat de giraffe de tijgerstrepen

(mij moet je ook niet vragen hoe)

met rek en strek moest breken.





En als je op een zekere dag

een dier ziet met een vreemde vacht,

een vogel met foute veren.

Bedenk dan, voordat je te hard lacht:

het zijn niet hun eigen kleren.





Het kwam door een tijger die na de bel

de klas uitrende om zo snel

en slordig als maar kon

met het verkeerde dierenvel

de beestenboel begon.





Govert vouwde het vel weer op.

‘Is het geen mooie?’ vroeg Govert vol verwachting. Bob was het met hem eens. Hij had het niet zelf geschreven, maar hij hield van de stijl. Beter dan al dat gezwam over lente en ridders, vond hij. Lin Li haalde haar schouders op en liet de prik nog eens over haar tong rollen. Ze slikte demonstratief.

‘Lekker, maar veel prik is ’t niet,’ zei ze kritisch. ‘Kan het niet sterker?’

Govert zou niet weten hoe. Bovendien was het lekkerder zo. Dat vond Bob ook. Lin Li keek Bob koel aan. ‘We gaan het niet drinken, Bob!’ fluisterde ze, zodat Govert het niet kon horen. Ze richtte zich weer tot Govert.

‘We willen graag een paar flessen kopen,’ zei ze. Daar had Govert wel oren naar. Lin Li kocht vier flessen. ‘Dat moet genoeg zijn, denk ik,’ zei ze tegen Bob. Ze betaalde Govert met een raadseldicht en probeerde hem nog te stoppen toen hij het voor wilde lezen, maar Govert hield voet bij stuk:





Wie is de temmer?





De monsters waarmee ik de strijd aanbond,

met achtentachtig tanden in hun mond,

met pedalen als in een auto, maar zonder stuur,

met vleugels zo groot als de deuren van een schuur,

zouden zich door geen drakendoder laten remmen,

zouden zich door geen leeuwentemmer laten temmen,

zouden piepen en janken zo vals als een kat,

als ik hen niet te grazen had gehad.





Deze monsters tem ik,

maar wie ben ik?





‘Enig idee?’ vroeg Govert verwachtingsvol.

‘Wat kan mij het schelen?’ antwoordde Lin Li.

Bob streek eens met zijn hand langs zijn kin. ‘Mmmm, een helikopter, denk ik,’ zei hij.

‘Dat slaat nergens op,’ zei Lin Li. ‘Misschien is het wel een autocoureur.’

‘Hoezo dat dan?’ vroeg Govert.

‘Pedalen, stuur....’

‘Nonsens,’ vond Govert en hapte een halve chocoladereep naar binnen. ‘Ik denk een dierenarts.’ Lin Li vond dat onzin. ‘Vanwege de leeuwen en de katten,’ legde Govert uit.

‘Allemaal fout!’ klonk het achter hen.

‘Hannes!’ riep Lin Li en rende op hem af.

‘Slimmerik, wat is het dan?’ riep Bob hem over zijn schouder toe.

‘Ach, het is eigenlijk heel eenvoudig,’ zei hij.

‘Ja, nogal wiedes, je hebt het zelf verzonnen,’ zei Bob.

Hannes glimlachte slechts breeduit en had meer aandacht voor Lin Li, die hem bij de arm genomen had.

‘Volgens mij heb je nog veel meer geschreven, beste vriend,’ zei Lin Li. ‘Iets over een chaotische jassenverwisseling in het dierenrijk, nietwaar?’

Hannes zei dat hij van niets wist, maar Lin Li geloofde er niks van, want wie anders gaf het geld uit in dit land?

‘Het antwoord heeft zeker weer iets te maken met dolende ridders die, Joost mag weten waarom, zo nodig jonkvrouwen uit torens moeten bevrijden of zo,’ riep Bob op de achtergrond.

Hannes zei niets. Lin Li glimlachte alleen maar.

‘Of ha, ik weet het: een tandenborstel!’

‘Blijven denken, Bob!’ moedigde Hannes hem aan.

‘Hannes, je weet dat we nu moeten gaan, toch?’ zei Lin Li.

Hannes knikte. ‘Maar ik zie je vast snel weer, denk ik.’

‘Dat denk ik ook.’ Lin Li pauzeerde en keek even naar de grond en toen weer naar Hannes. ‘Ja, ik weet het wel zeker!’ besloot ze.

‘En we schrijven elkaar vaak.’

Lin Li knikte en glimlachte naar hem. Achter hen klonk het geluid van priklimonade die snel uitgeschonken werd. Ze keken op en zagen hoe Govert met open mond – Lin Li zou later beweren dat er nog een halve gevulde koek in stak – naar Bob stond te kijken, terwijl die een fles limonade in zijn laars leeggoot.

‘Subtiel, Bob!’ riep ze hem toe. Bob kon het niks schelen.

‘Het is tijd,’ riep Bob. ‘We moeten gaan.’

Lin Li maakte zich met enige tegenzin van Hannes los en liep naar Bob. Die zat op zijn hurken zijn laarzen dicht te schroeven. Lin Li leunde op hem en deed haar linker voet omhoog.

‘Hier,’ zei ze, ‘als je toch bezig bent.’ Bob opende een nieuwe fles en schroefde vervolgens behendig het dopje van de hak. In elke laars ging een halve fles. Lin Li keek op het metertje aan haar riem. Daar zag ze de lichtbalkjes voor haar linker en rechter laars langzaam uit het rood in het groen stijgen.

‘Maar nét in het groen, Bob,’ zei ze. ‘Je weet nog wat er de laatste keer gebeurde toen we met slappe prik opstegen?’

Dat wist Bob nog goed, maar hij vond dat ze niet veel keus hadden, als ze tenminste ooit nog thuis wilden komen. Lin Li was dat wel met hem eens.

‘Op de laarzen wil het ook maar net groen worden, maar groen is groen, dus laten we het dan maar proberen,’ besloot ze.

‘Vooruit met de geit dan maar!’ zei Bob. Lin Li hoorde de hoge zoemtoon van zijn opstartende laarzen.

‘Ho ho broertje, wat heb je ineens haast! Vijf extra minuten kunnen we nog wel wachten.’

‘Ja maar jij wou toch ze snel mogelijk weg.’

‘Toch niet zonder afscheid te nemen, Bob,’ zei Lin Li zacht. ‘Dat is onbeleefd.’

Dat zag Bob wel. En nu zijn zus toch al met tranen in de ogen met Hannes stond te praten, konden ze net zo goed ook even naar de Posthoorn lopen en de aardige Zandlopers gedag zeggen.





‘Zo, dus jullie weten zeker dat je wilt vertrekken,’ zei Pa Zandloper.

‘Ja, het is hoog tijd,’ zei Lin Li.

‘Zeker naar Luilekkerland, Bob?’ lachte de oude heer.

‘Heb je weer over je kinderlijke fantasieën zitten kletsen?’ vroeg Lin Li spottend.

‘Het is hier niet zo ver vandaan,’ zei Bob. Lin Li lachte gemaakt.

‘Echt, meneer Zandloper zegt het zelf.’

‘Dat klopt jongen, maar ik ben er nog nooit geweest. Ik kook liever zelf.’

‘Precies,’ zei Lin Li, ‘en wij gaan er ook niet heen, want wij gaan naar huis.’

De hele familie Zandloper zei de reizigers gedag, die beloofden ooit nog eens terug te komen.

‘Dat meen je toch wel echt, hè?’ zei Hannes tegen Lin Li, toen de Zandlopers weer naar binnen waren gegaan. ‘Dat je nog eens terugkomt?’

‘Je kunt ook naar mij toe komen,’ antwoordde Lin Li.

‘Als ik hier klaar ben, waarom niet?’ zei Hannes. Hij haalde een enveloppe tevoorschijn. ‘Hier,’ zei hij, ‘pas openmaken wanneer je weer thuis bent.’

Lin Li omhelsde Hannes en gaf hem een dikke zoen. Bob liet de schouders hangen en had meelij met Hannes. Maar hij doet het zichzelf aan, dacht hij gelaten.

Ik heb ook nog wat, zei Lin Li. Ze rolde een vel papier uit. ‘Het is een raadseldicht. Misschien kun je er nog wat mee,’ zei ze en begon voor te lezen:





Wie o wie?





Om te beginnen heeft hij één grote plus

en dat is zijn uitzonderlijk slimme zus!

Zelf zag hij nog nooit een bibliotheek van binnen.

Liever jaagt hij ’s zomers op mieren en spinnen.

‘s Winters speelt hij voortdurend in de sneeuw.

Wie is het domste jongetje van de eeuw?





‘Ziezo,’ ze rolde het vel weer op en overhandigde het aan Hannes. ‘Niet zo moeilijk, geloof ik.’

‘Echt, ik zou het niet weten,’ lachte Hannes.

‘Jij ook niet zeker, Bobje?’ smaalde Lin Li.

Bob haalde zijn schouders op en begroef zijn handen nog dieper in zijn zakken. Hij was allang startklaar en wilde onderhand eens gaan.

‘Nou?’ wilde Lin Li weten.

‘Ach, het zal allemaal wel waar zijn,’ antwoordde Bob, ‘maar ik kan tenminste dichten.’ Hannes lachte.

‘Nee echt, als ik jou was, zou ik dat gedicht niet naar de drukpers brengen,’ vond Bob.

‘O en waarom niet?’ vroeg Lin Li. Ze toetste ondertussen haar bestemming in op haar computertje.

‘Omdat..., hoe noemde je het zelf ook weer, als het geld minder waard wordt?’

‘Geldontwaarding,’ hielp Hannes hem.

‘Ja precies!’ zei Bob, ‘Dat krijg je er dan van.’

Lin Li knipoogde slechts naar Hannes. Ze zette nu ook haar helm op en deed haar handschoenen aan. Nog één keer omhelsde ze de jonge koning.

‘Dag, lieve Lin Li la belle!’ zei Hannes, zo dichterlijk mogelijk. Lin Li giechelde en Hannes gaf haar nog een omhelzing. Bob kon het nauwelijks aanzien en gaf hem snel een hand.

‘Het was leuk!’ zei Hannes. Dat vond Bob ook.

‘Goede reis en tot ziens!’

Lin Li tikte Negenmeren in op Bobs computertje. Ze drukten tegelijkertijd op de groene knop. De laarzen aarzelden even en zetten zich toen in de juiste richting. Vervolgens renden de twee zo hard ze konden en bij het bekende signaal schoten ze omhoog. ‘Joehoe,’ gilde Bob en Lin Li lachte. Niet veel later hingen ze stil en begon de aarde onder hen door te draaien. Ze konden Hannes nog zien zwaaien.

‘Hij lijkt wel wat dichtbij,’ vond Bob.

‘Het is een grote jongen.’

‘Dat valt mee, toch?’

Hannes zwaaide nog steeds.

‘Nee echt,’ begon Bob weer, ‘we hangen lager.’

‘Ach onzin.’ Lin Li zwaaide naar Hannes. De aarde bewoog nu sneller en Hannes verdween uit beeld.

‘En we gaan langzamer ook,’ zei Bob. Lin Li merkte het nu ook. Dat ging zeker niet met de snelheid van het geluid.

Ze vlogen over het bruggetje bij het bos, waarover ze op de eerste dag de stad binnengelopen waren. Daar beneden liep de kleine postbode uit het bergdorpje.

‘Hé, hierboven!’ riep Lin Li. Verbaasd keek de man op.

‘Ik sta ook nergens meer van te kijken,’ mompelde hij.

‘Misschien is het u ontgaan, maar van de koning mag u stoppen met werken en doen waar u zin in heeft.’

‘Weet ik,’ riep de man.

‘Wat doet u dan nog in dat pak?’ Hij verdween alweer uit beeld, maar ze konden zijn antwoord nog horen.

‘Da’s ook verrassend,’ zei Lin Li verbaasd. ‘Hij vindt het leuk!’

‘Ja, sommige mensen zijn graag postbode. Ik kan me dat best voorstellen,’ zei Bob. ‘Veel beweging, je ontmoet allerlei mensen en je komt nog eens ergens.’

‘Niks voor mij,’ vond Lin Li, ‘meer iets voor jou.’

Dat vond Bob allang best.

Ondertussen was de stad uit beeld verdwenen. Onder hen zagen ze uitgestrekte bossen.





Hoofdstuk 30

Luilekkerland





‘Zie je nou?’ zei Bob, ‘we zitten maar vlak boven de bomen.’

‘Ja, je hebt gelijk.’

‘En kijk eens voor je.’

In de verte doemde een nieuw gebergte op, maar de toppen waren duidelijk veel hoger dan de hoogte waarop Bob en Lin Li vlogen.

‘Da’s niet best.’

‘Misschien moeten we maar weer landen, voordat we er tegenaan vliegen.’

‘Maar Bob, we vliegen eindelijk weer.’

‘Goed, dan wachten we zo lang mogelijk.’

‘We wachten totdat we een stad zien. Daar landen we en dan kopen we echte prik,’ stelde Lin li voor. ‘Die troep van Govert, daar zit geen fut in.’

Dat vond Bob een goed idee. Hij draaide op zijn buik, net zoals zijn zus, zodat ze vooruit konden kijken. Bossen en bergen, zo ver ze konden zien. Geen teken van mensen zagen ze. Niet eens een weg of een huisje ergens. De bergen waren inmiddels heel dichtbij gekomen en onder luid gezeur gaf Lin Li toe dat landen toch wel het veiligst zou zijn. Ze drukten de noodstopknop in en stonden even later veilig op de grond.

‘Hadden we nog geluk met die open plek in het bos,’ zei Bob.

‘Ja fijn, maar wat nu?’

‘Ik had zo gedacht, toen we net in de lucht hingen, dat we maar eens iets gedurfds moesten proberen.’

‘Dat lijkt me geen goed idee.’

‘Nee, wacht nou.’

Lin Li deed haar armen over elkaar en leunde op één been.

‘Kijk, pa Zandloper zei zelf dat Luilekkerland niet zo ver was.’

‘O nee...’

‘Luister nou even.’

Lin Li gebaarde met haar hand dat Bob mocht doorgaan, maar keek ondertussen verveeld omhoog.

‘Als we dat nou eens gewoon probeerden. Misschien zijn we er zo en zoals je weet kun je daar al het lekkers krijgen wat je maar wil. Dus ook priklimonade!’

‘Bobje, dat land bestaat niet eens. Hoe vaak moet ik dat nou nog zeggen?’

‘In dat geval kun je het net zo goed proberen. Ben je gelijk klaar.’

‘Weet je wat? Dat is zo! Zijn we voor eens en altijd van dat gezeur over Luilekkerland af. Maar wat als het die kant op is?’ Lin Li wees driftig richting de hoge bergen.

‘Nou, laten we eerst eens kijken welke kant de laarzen ons op sturen. Misschien is het wel daar.’ Bob wees in de richting waar geen berg te zien was.

‘Best,’ zei Lin Li en ze tikte het al in in haar computertje. ‘L U I L E K K E R L A N D,’ spelde ze hardop. Ze keek Bob aan, hield haar vinger omhoog en drukte die toen demonstratief op de groene knop. De laarzen zetten zich aarzelend maar duidelijk in de richting van het vlakke land. Lin Li’s mond viel open van verbazing. Bob begon direct te tikken.

‘Ehm, hoe schrijf je het ook alweer?’ Lin Li was al bij hem om hem te helpen.

‘Klaar,’ zei ze. Ze drukten allebei de groene knop in. Lin Li nam Bob bij de hand.

‘Vooruit dan,’ riep Lin Li en ze renden, ze sprongen en ze vlogen weer. Heel laag en niet snel, maar ze vlogen.





Zeker een half uur gleden er alleen maar bossen vlak onder hen door. Af en toe scheerden ze rakelings over een hoge boomtop. Een beetje ongerust zagen ze het land wat heuvelachtiger worden, zodat de hoogste takken van de bomen bijna onder hun buik konden kietelen. Van dat kietelen, zoals Bob het noemde, zou Bob volgens Lin Li anders niet gaan grinniken. Na een tijdje zagen ze in de verte bergen opdoemen. Ze besloten weer zo lang mogelijk te blijven doorvliegen. Want je weet nooit wat je nog tegenkomt, vond Lin Li. Maar de bergen kwamen dichterbij, zonder dat ze ook maar iets zagen wat op de bewoonde wereld leek.

‘Kijk, een open plek,’ Bob had zijn hand al bij de rode knop, maar Lin Li pakte hem bij de pols.

‘Niet doen,’ zei ze,’ volgens mij...’ Ze hield haar hand boven haar ogen, alsof ze daardoor scherper kon zien. De bergen kwamen heel snel dichterbij en Bob werd allengs zenuwachtiger.

‘Ehm Lin Li..., het wordt nu toch echt tijd.’

‘Nee,’ zei die ferm.

‘Maar....er is ook al geen open plek meer en...’ Bob probeerde zijn hand los te trekken, maar dat lukte niet.

‘Ik heb nog een hand, hoor,’ zei hij boos. ‘En ik land liever in de boomtoppen dan tegen een berg.’

‘Maar Bobje,’ zei Lin Li, ‘zie je het dan niet?’

Bob zag niks behalve een berg die op hem afkwam. Lin Li zag het anders.

‘Die bergen, die zijn niet van steen, die zijn van rijstebrij!’

‘Rijstebrij?’

‘Ja sufferd, jij weet toch zogenaamd alles van Luilekkerland? Nou, dan weet je ook dat het omringd is door bergen van rijstebrij en dat je er alleen maar kunt komen door je daar een weg doorheen te eten.’

‘O ja, gatver!’

‘Wij schieten er gewoon doorheen, want rijstebrij is heel zacht en wij vliegen dan wel niet heel hard, maar toch nog altijd snel genoeg. Kijk maar.’ Lin Li wees vooruit. De bergen waren heel dichtbij nu en het zou nog maar even duren voordat ze er tegenaan vlogen. Bob zag nu ook dat ze niet van steen waren. Of het rijstebrij was, wist hij niet. Hij kon zich niet herinneren dat hij het ooit had gegeten. Hij was niet van plan daar verandering in te brengen en deed zijn mond strak dicht. Lin Li zag het hem doen en lachte.

‘Volgens mij kunnen we er het beste doorheen duiken,’ zei ze. Ze nam een duikhouding aan, met haar armen voor zich en haar hoofd ertussen. Bob deed haar na. Net op tijd, want het volgende moment boorden ze zich in de berg. Die was zo zacht als boter en het leek wel of ze niet eens afremden. Ze boorden ieder moeiteloos een mooie rechte gang door de berg. Het duurde niet langer dan een minuut om er op volle snelheid doorheen te komen. Aan de andere kant zagen ze elkaar weer, maar een fraai gezicht was dat niet. Van top tot teen zaten ze onder de kleverige rijstebrij. Bob was nu toch nieuwsgierig hoe het smaakte en likte wat van zijn handschoen.

‘Gatver! Zei ik het niet?! Wat vies!’

‘Ik vind het wel lekker,’ zei Lin Li. ‘Oh, we gaan landen. Bob voelde het ook. De laarzen hadden de daling ingezet en zo stonden ze niet veel later, druipend van de brij in een mooi park naast een fontein die limonade spoot.

‘Water was nu beter geweest.’

‘Bob, je bent een idioot. Je zanikt al de hele reis dat je naar Luilekkerland wil en zodra we er komen vind je eerst de rijstbrij vies en dan klaag je over een limonadefontein.’

Bob stak zijn kleverige vinger op en deed zijn mond open om wat te zeggen, maar Lin Li gaf hem niet de kans en ging door.

‘Terwijl limonade de enige reden is waarom we hier zijn.’

Bob deed zijn mond weer dicht. Hij had nog wel meer redenen, maar wist hoe Lin Li daarover dacht.

‘En ieder ander die hier komen wil, moet zich door de hele berg heen eten; dus je moet juist dankbaar zijn.’

Bob maakte een wuivend gebaar met zijn hand en deed in navolging van Lin Li zijn helm af.

‘Bijtanken en wegwezen,’ zei Lin Li. ‘Zit er prik in?’

Ze hing met open mond onder een van de spuiters. Vervolgens keek ze op naar Bob, haar wangen bol en knikte heftig.

‘Ja!’ riep ze na een flinke slok. ‘Oh in mijn buik prikt het nog! Precies wat we nodig hebben.’

‘Toch zou ik ook graag wat water hebben?’ vond Bob. Meteen kreeg hij een plens water over zich heen.

‘Lin Li!’ riep hij, druipend.

‘Ik was het niet!’ schaterde die.

‘Wie dan?! Ik ben toch zeker niet gek.’

Ze keken om zich heen maar er was niemand te zien. Lin Li schaterde nog steeds.

‘Geen idee, het was er ineens.’

Bob wreef het water uit zijn gezicht.

‘Zo, mijn pak is tenminste weer schoon. En waterdicht, dus niks aan de hand.’

Hij keek tevreden op en haalde zijn handen door zijn haar om dat weer een beetje te fatsoeneren. Op dat moment werd Lin Li door een golf water die uit het niets leek te komen overspoeld. Het was in een seconde gebeurd. Lin Li stond compleet verrast met open mond te druipen van het water. Bob vond dat erg vermakelijk.

‘Wat nou?!’ zei Lin Li, nadat ze wat was bekomen.

‘Geen idee, het gebeurde ineens.’

‘Ja, ik dacht alleen maar dat ik ook wel een schoon pak wilde.’

‘Raar.’

Lin Li schudde het water zoveel mogelijk van zich af en wrong haar haar uit.

‘Je ziet er uit als een verzopen kat. Staat je goed.’

‘Kan me niks schelen. En trouwens, hoe weet jij dat nou? Heb je weleens een verzopen kat gezien dan?’

‘Nee, en dat hoeft ook niet meer, want ik zie er nu eentje.’

‘Het zal wel; jij ziet er ook niet al te fris uit. Als de meisjes in je klas je nu zouden zien, dan zouden ze hard van je wegrennen.’

‘Mooi! Heb je nou onderhand nog niet in de gaten dat dat precies is...’

‘Hé, wacht eens even..., ik weet het! Ja natuurlijk, in Luilekkerland krijg je alles wat je maar wil, zolang het eten of drinken is. Ja, je hoeft het maar te willen.’

‘Da’s waar ook,’ wist Bob. Hij deed zijn mond open en dacht na. Toen kwam er een appelflap aangevlogen en die ging zo zijn mond in.

‘Hij is nog warm ook!’ Bob genoot ervan. ‘Had ik ook maar bedacht dat ik warm water wilde, dan had ik me die ijskoude douche kunnen besparen,’ smakte hij.

‘Ik lust er wel een kopje thee bij,’ vond hij en daar had hij het kopje al in zijn hand.

‘Wil jij niets?’ vroeg hij aan Lin Li.

‘Ja, nu je het zegt, maar ik vind het maar niks dat het zo komt aangevlogen. Ik wil een lakei die het me allemaal opdient.’

Voordat Bob kon zeggen dat het het prinsesje naar de bol was gestegen, stond daar een deftige lakei in livrei en met een dienblad.

‘Zucht en steun,’ zei de lakei, ‘wie heeft mij nou nodig in dit land?’

‘Ik,’ zei Lin Li blij. ‘Ik had graag een broodje kaas gehad.’

‘De lakei plukte een broodje van de boom en sneed dat handig open. Vervolgens haalde hij een grote kaasschaaf tevoorschijn en keek omhoog.’

Bob en Lin Li keken met hem mee en zagen hem toen een paar plakjes van de maan snijden en die op het broodje arrangeren.

‘Ziezo,’ zei hij en gaf het broodje aan Lin Li. Die keek wantrouwend naar het broodje, maar nam er toch een hap van.

‘Het is nog echte kaas ook!’ riep ze uit

‘Mevrouw is tevreden?’

‘Ja, het is heerlijk!’

‘Juich en jubel. Dat verheugt mij,’ zei de lakei chagrijnig. Hij maakte voor Bob ook een broodje en sneed daarbij weer een paar plakjes van de maan.

‘Het wordt vanzelf weer volle maan, meneer,’ legde de lakei uit, toen Bob hem vroeg of er zo nog wel iets van de maan over bleef.

‘Oh kijk,’ onderbrak Lin Li hem. ‘Daar!’

Ze wees op twee marsepeinen varkentjes, die over het gras kwamen aanwaggelen, met een mes en een vork al in hun rug. Bob sneed er direct een plakje af, dat meteen weer aangroeide. Het varkentje knorde alleen een beetje, maar at gewoon door van de chocolade eikeltjes die op het gras lagen.

‘En de eikeblaadjes zijn van snoeppapier,’ zei Bob, weer met zijn mond vol. Hij nam zijn laatste slok thee en hapte toen een stuk uit zijn kopje. ‘Zoete koek!’ legde hij uit aan Lin Li, die nog van haar broodje at.

‘Hier kan ik dagen blijven!’

‘Beter van niet, want je bent binnen de kortste keren zo zwaar als de professor en dan kom je hier nooit meer weg.’

‘Geeft niet,’ zei Bob. Hij nam een biggetje in beide handen en hapte een stuk uit zijn bil. Een nieuw bilstuk was alweer aangegroeid voordat Bob zijn mond kon leeg eten. Bob gebaarde met zijn handen, want zijn mond was te vol om te praten, hoe geweldig hij dat wel niet vond. Tevreden ging hij achterover liggen.

‘Opstaan, luiwammes!’ Lin Li stond bij de fontein haar laarzen te vullen.

‘Verhip en warempel,’ zei de lakei, die het haar zag doen.

‘Laat die troep van Govert maar uit je laarzen lopen en gooi ze vol met dit stevige goedje hier.’

‘Maar we zijn hier net! We kunnen toch wel even...’

‘Niks ervan! We hebben al genoeg tijd verloren. We vertrekken meteen.’

‘Gaat u alweer?’ vroeg de lakei verwachtingsvol, met een glimlach op zijn witbepoederde gezicht. Lin Li knikte en zei dat ze haast hadden.

‘O en ik ben inmiddels zo aan u gehecht,’ zei de lakei geaffecteerd. ‘Boehoe en snif.’

Lin Li keek hem kritisch aan. Ze had haar laarzen inmiddels weer aan en stond aan die van Bob te sjorren.

‘Al goed, al goed, ik kom al,’ zei Bob. Geërgerd stond hij op en liep naar de fontein. Onderweg plukte hij nog een gebraden kippetje uit de lucht.

‘Dat eet je thuis anders nooit.’

‘Maar ik ben nu op reis en dat is anders.’ Bob goot al etend zijn laarzen leeg in het gras naast de fontein.

‘Ik zal mama eens vertellen wat jij allemaal wel niet lust tegenwoordig. Bij de Zandlopers at je ook ineens alles.’

‘O ja? Ga je dit allemaal vertellen dan? En ook dat we met hippe laarzen de hele wereld over vliegen zeker? Haha, denk je dat iemand je gelooft?’ Bob stak zijn gelaarsde voet onhandig onder een spuitmond.

‘We zullen thuis toch iets moeten vertellen. Bob, het gaat makkelijker als je ze uitdoet!’

‘Het gaat prima zo.’

‘Ik bedoel: weet je wel hoelang we al weg zijn? Een week? Twee weken? Ik ben de tel kwijt, maar lang!’

‘Nou en?’

‘Ik wed dat iedereen zich doodongerust maakt.’

‘Bastiaan niet. Hè verdorie!’ Een straal limonade liep over Bobs enkel.

‘Lach en brul!’ Verstoord keek Bob naar de vervelende lakei. Die glimlachte spottend. ‘Giechel en grinnik.’

‘Nou, maar papa en mama wel,’ zei Lin Li. ‘Misschien zijn ze ons wel aan het zoeken.’

‘Ziezo, klaar!’ Bob schroefde zijn laarzen weer dicht. Hij hield zijn hand op en een zilveren bekertje met gouden vleugeltjes kwam aangefladderd en landde er precies in. Bob stak er zijn vinger in en glimlachte tevreden.

‘Precies wat ik wou,’ zei hij. ‘Warm water om mijn laarzen schoon te maken. En in stijl geserveerd, zonder opgemaakte clown!’ Hij wierp de lakei een vuile blik toe. De lakei stak zijn tong naar hem uit.

Snel spoelde Bob de limonade van de laarzen af. Het bekertje gooide hij toen in de lucht en het vloog leeg weer terug. Waarheen, dat mocht Joost weten. Lin Li zag het allemaal zwijgzaam aan. Ze was allang klaar voor vertrek.

‘Zou het niet geweldig zijn als hij ineens van chocola was,’ zei Bob en wees met zijn neus naar de lakei. Die keek verschrikt op en veranderde direct voor hun ogen in chocola.

‘Vloek en tier!’ riep hij ontzet uit.

De varkentjes waren er als de kippen bij en beten hem een been af. Met een klap viel de lakei om en brak daarbij in drie stukken.

‘Grom en tandenknars!’

Bob wierp zich op de lakei om van de chocola te proeven, maar hij kon slechts een oor aan de vraatzuchtige varkentjes ontfutselen.

‘Is meneer klaar?’ vroeg Lin Li.

‘Klaar!’

Lin Li drukte al op de groene knop en de laarzen zetten zich direct en energiek recht.

‘Wacht!’ zei Bob, met twee handen in de lucht. Direct vlogen daar twee pakketjes in.

‘Proviand en een extra voorraad limonade,’ zei hij.

‘Goed gedacht, broertje!’

Ze stopten ieder een pakketje in hun rugzak. Even later stonden ook Bobs laarzen in de juiste stand en renden en sprongen de twee weer zo hard ze konden.

‘Woeheee, dat is andere koek!’ gilde Lin Li. Ze schoten de hoogte in en zaten al gauw veel hoger dan de rijstebrijbergen.

‘Het is goed om weer te vliegen zoals het hoort,’ zei ze. Bob was het voor deze keer roerend met haar eens, al was het maar omdat hij niet nog eens door de rijstebrijbergen wenste te schieten. Die gleden inmiddels op hoge snelheid onder hen door. Voor zich zagen ze een strook bos en verderop de zee. Het was kalm en stil, totdat plots de laarzen luid begonnen te piepen.

Lin Li keek verschrikt op haar metertje.

‘Het lijkt wel of we geen brandstof meer hebben!? Hoe kan dat nou?’

‘Bij mij net zo!’ riep Bob.

Ondertussen begonnen ze merkbaar te dalen. Heel snel. De bomen kwamen dichterbij. De zee ook.

‘Boomtoppen of het water, wat zou zachter zijn?’

Lin Li wist het niet. De laarzen namen de landhouding aan.

‘Het valt mee. We landen wel wat sneller, maar het zal wel gaan,’ zei ze tegen Bob en pakte zijn hand vast. ‘Een beetje de knieën buigen en dan komt het goed; ik zie dat we precies op dat strandje daar terecht gaan komen.’

Zo was het. Met een plof landden ze in het zachte zand. Na een paar koprollen kwamen ze tot stilstand. Beduusd zaten ze op de grond. Voor hen de woeste branding van de zee, achter hen de uitlopers van het bos.

‘Dat was nog eens geluk hebben,’ zei Bob, ‘precies goed geland.’

‘Fijn dat je er de zonnige kant weer van kunt inzien, Bob. Maar wat is er in vredesnaam gebeurd?’ Lin Li opende haar laars.

‘Leeg!’ stelde ze verbaasd vast. Ze keek in haar rugzak.

‘Dacht ik het niet! Het voorraadje eten en limonade is ook weg.’ Bij Bob was het niet anders.

‘Raar.’

‘Dat Luilekkerland is een gekke plek, Bob. Ik denk dat alles wat je er vindt, alleen maar daar kan bestaan.’

‘Wat bedoel je?’

‘Je kunt niks meenemen. Zodra je dat doet, verdwijnt het. Anders zou je ook overal ter wereld die lekkere varkentjes zien rondrennen en hoefde niemand ooit nog te werken voor zijn boterham.’ Bob vond dat wel logisch, maar ook erg jammer.

‘Maar dat betekent wel dat we terug bij af zijn. Geen limonade en dus niet vliegen. En we hebben geen idee waar we zijn.’ Lin Li zuchtte diep en liet zich achterover in het zand vallen, haar armen uit elkaar en haar blik omhoog gericht.

‘Ik weet het ook allemaal niet meer,’ zei ze zacht.

‘Niet bij de pakken neer gaan zitten, zusje,’ zei Bob. Hij deed zijn helm en rugzak af, stond op en klopte het zand van zijn pak.

‘Het is niet allemaal kommer en kwel. Zie dan hoe mooi het hier is. De warme zon, de zilte zeewind, de stilte en de prachtige natuur! Kijk daar nou.’ Twee schildpadjes deinden kalmpjes in de branding. Bob liep erop af.

‘Ach Bob,’ zei Lin Li, ‘je zult wel gelijk hebben, maar ik zie het even niet meer zitten.’

Bob boog zich over de kleine diertjes, die nieuwsgierig naar hem opkeken. Lin Li ging door.

‘Hoe jij de moed erin weet te houden, weet ik niet,’ hoorde Bob zijn zus zeggen. Hij keek even naar haar op. Ze lag nog steeds uitgeteld in het zand omhoog te kijken.

‘Eigenlijk ben je de hele reis al zo opgeruimd en een steun in de rug. Weet je Bob, ik heb je eigenlijk nooit gezegd hoeveel ik...’

Bob was benieuwd wat Lin Li ging zeggen, maar net op dat moment kwam er een grote golf over hem heen en sleurde hem mee de zee in. Proestend en meters van het strand kwam hij even later weer boven water. De schildpadjes zwommen naast hem. In de verte lag Lin Li. Hij wilde naar haar roepen, maar een volgende golf die zich over hem heen stortte belette hem dat. Luttele seconden later landde Bob met een luid ‘oef!’ op zijn buik op het strand. Lin Li had niks gezien en praatte nog steeds.

‘... want ik had het toen zó gehad, maar dankzij jou ben ik toen...’

Daar had een volgende golf Bob te pakken en sleurde hem weer de zee in. En daar had je ook die verdraaide schildpadjes weer. En hup, daar kwam weer een golf en plof, daar lag hij weer met zijn neus in het zand. Een van de schildpadjes zat op zijn hoofd. Bob kroop langzaam richting Lin Li.

‘...dus zonder jou, bedoel ik te zeggen, zonder jou was het ons nooit gelukt om...,’ ratelde Lin li verder, zonder dat ze ook maar iets doorhad.

Helaas kroop Bob niet snel genoeg. Vanuit de zee zag hij even later Lin Li weer bewegingsloos op het strand liggen. Alleen het mondje bewoog onophoudelijk. Daar ging hij weer richting het strand. En hoorde hij Lin Li praten.

‘... zo slim van je. Kardinaalsmuts! Ik had nooit gedacht dat we daar ooit nog weg zouden komen, want...’

Bob kroop druipnat en zo goed en zo kwaad als het ging van de branding weg, maar de golven waren weer sneller en sleurden hem weer mee. Hij zag de beide schildpadjes voor hem uitzwemmen en naar hem omkijken.

Hebben die niets beters te doen? dacht Bob. Meters van het strand kwam hij weer boven en zag Lin Li nog altijd liggen. Hij zwaaide en riep, maar ze hoorde hem niet. Achter hem hoorde Bob de volgende golf alweer aankomen.

Ik begin dit een beetje beu te worden, dacht hij, toen hij weer richting het strand werd gesleurd. Maar hij had een plan. Hij zwom zo hard hij kon met de golf mee en toen die hem op het strand ging werpen, probeerde Bob zich als het ware uit de golf te lanceren. Het werkte en Bob landde net iets verder en op zijn knieën. Snel stond hij op en rende strompelend naar Lin Li.

‘... en dat wou ik je dus zeggen en nu houd ik erover op en ben ik gewoon weer je oudere en slimmere zus. Begrepen? Wat hijg je nou?’ Lin Li ging rechtop zitten en zag Bob voor zich staan, een beetje voorovergebogen en met zijn handen op zijn knieën.

‘En je bent helemaal nat ook. Dit is toch geen moment om te gaan zwemmen! En met je kleren nog aan! Bob, wat kun je toch onverantwoord zijn!’ Lin Li stond op en deed haar rugzak weer om. Ze pakte die van Bob uit het zand en gaf hem die in handen. Met een klap zette ze zijn helm op zijn hoofd.

‘We gaan weer,’ zei Lin Li en keek hem venijnig aan met de handen in de zij. Bob stond nog uit te hijgen van de vermoeienissen. Hij gebaarde slechts achter zich.

‘De zee,’ hijgde hij.

‘Je meent het!’ Lin Li liep langs hem heen.

‘Ja, dit is de zee,’ zei ze en ze draaide zich bij de branding om, ‘een heel grote zee die ons scheidt van huis. Wou je soms naar huis zwemmen?’

‘Ga weg daar!’ riep Bob. Hij liep snel op haar af. ‘Het is er gevaarlijk!’

Een grote golf kwam op het strand afgebulderd. Zo’n grote had Bob nog niet gezien.

‘En daarom gaan we die kant op!’ Lin Li wees in de richting van het bos.

‘Als we maar lang genoeg lopen zullen we uiteindelijk toch wel iemand tegenkomen?’

‘Achter je!’ Bob was bijna bij haar. Hij strekte zijn hand naar haar uit om haar bij de branding weg te slepen. Maar het was te laat. De grote golf had hen allebei gegrepen en onder water gesleurd. Toen ze weer boven kwamen lag het strand als een streepje geel in de verte; veel verder dan voorheen, viel Bob op.

‘Néé!’ hoorde hij Lin Li een stukje verderop gillen. Hij zwom naar haar toe en trof haar al watertrappend aan. Haar ogen spoten vuur.

‘Dat kon er ook nog wel bij!’ gromde ze en spuugde het zoute water uit.





Hoofdstuk 31

Naar de Regenboogeilanden





‘Ik geloof niet dat het werkt,’ zei Bob.

‘Hmpf.’

‘Begrijp me niet verkeerd, het was een prima idee, maar ik zie het strand niet dichterbij komen.’

‘Hmpf.’

‘Integendeel. Het is steeds verder weg.’

‘Hmpf.’

‘Dus al drijvend weer vanzelf naar het strand zien te komen, is er niet bij.’

‘Hmpf.’

‘Om nog maar te zwijgen van vervolgens de bossen in lopen in de richting van de bewoonde wereld.’

‘...’

‘Waar die ook wezen moge...’

‘Ok, slimmerik! Heb jij soms een beter idee?!’

‘Zwemmen?’

‘Dat put ons alleen maar uit.’

Even waren ze allebei stil. De situatie leek hopeloos. Langzaam dreven ze steeds verder weg van het strand.

‘Het is natuurlijk eb,’ verbrak Lin Li de stilte, ‘en dus drijven we af. Ik heb weleens gelezen dat je je dan het beste maar kunt laten meenemen door de zee, want met vloed kom je vanzelf weer ergens aan wal.’

‘Is dat zo?’

‘Jahaa, dat is zo. En het water is niet koud, dus dat lukt best.’

‘Drijven dan maar.’

‘Precies!’

Zodoende lagen ze een tijdje dobberend op hun rug in het water. Veel zeiden ze niet. Het strand konden ze al snel niet meer zien. Ze keken omhoog naar de blauwe lucht. Kalm dreven daar plukjes wolken. Bob zag er poedels, ongesnoeide heggen en landkaarten in. Lin Li dacht aan haar dagen als prinses in het luchtkasteel. Het was stil op het water. Plots klonken er stemmen vlak naast hen.

‘Wat de mensen tegenwoordig toch allemaal in het water donderen, Flip.’

‘Zeg dat. Daar zouden we iets aan moeten doen.’

‘Wie dan? Jij zeker, Fons? Je bent nog te lui dat je zwemt.’

Bob en Lin Li keken verschrikt op en zagen tot hun verbazing dat twee dolfijnen met hun kop uit het water nieuwsgierig naar hen keken. Zo dichtbij dat ze ze konden aanraken. Maar dat deden ze niet. Even keken ze elkaar aan. Bob verbrak de stilte.

‘Jullie kunnen praten?’

‘Beter dan jullie.’ De dolfijnen schaterden het uit.

‘Zeg Flip, zijn dat niet die twee die we laatst zagen vliegen?’

‘Zou het?’

‘Ik denk het, ik denk het.’

‘Ze hebben wel die belachelijke pakkies aan, nu je het zegt.’

‘Maar hoe kan het dat jullie kunnen praten?’

‘Dat vragen wij ons van jullie nu ook altijd af.’

‘Wij zijn mensen.’

‘Precies.’

‘Fons, mensen zijn best slimme dieren, weet je.’

‘Dat zal best.’

‘Nee echt, je kunt ze allerlei trucjes leren, schijnt. Het zijn alleen een beetje smeerlappen die van alles en nog wat in de zee donderen.’

‘En dat noem jij slim?’

‘Je moet het Kees maar eens vragen. Die is een tijdje bij ze geweest.’

‘Kees? Die arrogante kwast die denkt dat-ie zo goed salto’s kan maken?’

‘Dat kan hij ook best aardig.’

‘En door hoepels kan springen?’

‘Precies, die Kees.’

‘Mafketel.’

‘Misschien, maar van mensen weet hij een hoop en hij beweert dat het na ons en walvissen de slimste soort op aarde is.’

‘Maar dus nog wel dommer dan die vette, lompe, domme walvissen?’

‘Ja, dat wel en niet zo’n klein beetje ook.’

Bob hoorde het allemaal aan. Hij had gedacht dat Lin Li zich wel met de zaken zou bemoeien, maar die deed er het zwijgen toe. Bob wist dat ze dan op haar chagrijnigst was en dat zo’n periode van stilte zou worden gevolgd door een uitbarsting. Hij moest maar eens ingrijpen.

‘Zeg heren, ik wil best toegeven dat we niet zo slim zijn...’

‘Of je dat nou toegeeft of niet, feiten zijn feiten en feit is dat jullie te dom zijn om uit je ogen te kijken.’

‘Precies, anders lag je hier niet in het water met grote ogen naar de lucht te kijken, gaperd.’

‘Al goed, al goed: jullie zijn veruit de slimste wezens die er zijn.’

‘En we kunnen beter zwemmen.’

‘En jullie kunnen beter zwemmen.’

‘Deze is nog niet zo dom, Flip.’

‘Hij leert snel, precies wat Kees al zei.’

‘Hou nou eens op over die bemoeial.’

‘Zeg, dit heeft toch niks te maken met Trijntje van achter ‘t Barracudarif?’

‘Wie mag dat dan wel...’

‘Heren, heren! Is het waar dat jullie ook heel sterk zijn?’

‘Sterk? Ha, ik dacht het wel!’

‘Echt?’

‘Sterker dan jullie.’

‘Ook sterker dan walvissen?’

‘Kijk, dat is domme kracht en dat is heel wat anders.’

‘Heel wat anders,’ echode Fons.

‘Maar walvissen zijn zo sterk dat ze een mens kunnen dragen.’

‘Man, dat stelt toch niks voor.’

‘Nu zijn walvissen wel een stuk groter dan jullie.’

‘Groter en dommer, ja.’

‘En lomper.’

‘En lomper!’

‘Ja, maar ik heb weleens gelezen dat mensen op de rug van een walvis zijn overgevaren van de ene kant van de oceaan naar de andere.’

‘Je moet niet alles geloven wat je leest.’

‘Het was trouwens op TV.’

‘Ach, het zijn uitslovers, zoals we al zeiden.’

‘Toch knap van ze. Misschien zijn walvissen wel de slimste en sterkste wezens op aarde; wat denken jullie?’

‘Dat je een klap van de molen hebt gehad.’

‘Nou, ik weet het niet hoor.’

‘Kees heeft trouwens weleens mensen meegesleept.’

‘Een uitslover, ik zei het toch.’

‘Ik wou dat ik een walvis zag hier. Dan kon ik met hem mee en hem ook vragen welke kant we op moesten.’

‘Het strand is die kant op.

‘Daar willen we helemaal niet heen.’

‘Maar ik dacht...’

‘Je dacht toch zeker niet dat we voor onze lol hier in het water lagen?’

‘Die indruk wekken jullie niet, nee.’ Fons knikte in de richting van Lin Li.

‘Precies. We zijn al zwemmend onderweg naar een limonadefabriek. Die moet hier ergens in de buurt zijn.’

‘Een limonadefabriek?’

‘Ja Fons, dat kan. Op de Regenboogeilanden heb je d’r eentje. Da’s toch nog wel een half uurtje zwemmen.’

‘Voor ons ja. Voor die stumperds eerder twee dagen, hahaha.’

‘Kees neemt Trijntje er weleens mee naartoe, want het water prikt er lekker op je huid en daar houdt ze van.’

‘Kees is de grootste sukkel van het noordelijk halfrond. Als je hem een bal toewerpt balanceert-ie hem op zijn neus. Zo’n vrouw als Trijntje ziet toch niets in die slome duikelaar!?’

‘Ze kan het anders prima met hem vinden. Ligt de halve dag met hem in dat prikwater bij de eilanden.’

‘Vanwege die limonadefabriek?’

‘Vanwege die limonadefabriek, ja.’

‘En waar mag die fabriek dan wel precies wezen?’

‘Ik kan het je zo laten zien.’ Flip wees met zijn flipper uit het water. Fons zwom er direct een paar slagen heen en keek toen weer om. ‘Vooruit met de geit dan. Ik zal die Kees eens op zijn nummer zetten.’ Flip maakte aanstalten ook te vertrekken.

‘Heren, het was me een genoegen eens met zulke wijze wezens te hebben mogen spreken. Jammer dat jullie niet zo sterk zijn als walvissen, want anders waren we graag meegelift,’ probeerde Bob nog.

‘Snotneus, ik heb je wel door. Vooruit dan, hou je stevig vast aan mijn vin. Neem jij het chagrijntje, Fons.’

Fons zwom snel onder Lin Li door en kwam vlak voor haar uit, met zijn achterlijf onder haar. Lin Li zag dat Bob inmiddels de vin van de andere dolfijn stevig vasthad en volgde zwijgend zijn voorbeeld.

‘Hou je vast, druifjes!’ riep Fons en hij schoot weg. Lin Li kon zich nog maar net vasthouden. Ook Flip zette er de sokken in en haalde Fons snel in.

‘Waar ga jij dan zo snel heen? Je weet niet eens waar het is.’

‘De Regenboogeilanden toch? Die weet ik wel.’

‘Ja, maar waar is de fabriek?’

‘Daar heb ik jou toch voor, slimpie.’





‘Gaat het daar achterin?’ vroeg Flip na een tijdje. Bob zei van wel. Eigenlijk vond hij het wel leuk om in volle vaart achter een dolfijn te hangen. Jammer alleen dat hij niet zijn zwembroek aanhad, maar zijn vlieguitrusting, inclusief valhelm en rugzak. Desondanks was hij erg tevreden. Immers, naar het zich liet aanzien zouden ze snel aan land zijn, in de bewoonde wereld, met een limonadefabriek. Wat kon hij zich nog meer wensen?

‘Hebben we toch geluk gehad,’ riep hij naar Lin Li. Die reageerde niet. Met een ingespannen gezicht hing ze aan de vin van Fons en keek strak voor zich uit. Bob had geen idee waarom ze zo compleet uit haar humeur was, maar hij besloot zich er geen zorgen om te maken. Straks hadden ze toevallig wel dankzij hem weer limonade in hun laarzen en konden ze naar huis. Daar zou hij haar later nog wel aan herinneren.

Flip en Fons praatten volop tijdens het zwemmen. Ze kibbelden over wie de meeste spierinkjes had gegeten afgelopen dinsdag op het feestje van Meindert en Brechtje, over waar je het best kon overwinteren, over wie er het diepst kon duiken, over wie het langst zijn adem kon inhouden, over Kees en Trijntje en over nog tientallen andere dingen. Die twee waren het nooit met elkaar eens. Gelukkig kwamen de eilanden snel in zicht. Fons ging er nog sneller van zwemmen. Flip zei dat ze een beetje zuidelijk moesten aanhouden, want daar loosde de fabriek op het water.





De limonadefabriek lag hoog op de rotsen aan het water en baadde in een groenachtig licht. Bob en Lin Li zagen hem liggen vanaf de ruggen van de twee dolfijnen. Die lagen giechelend en schuddebuikend in het water.

‘Hihi, wat prikt dat lekker op je huid!’

‘Ben je hier nog nooit geweest dan?’

‘Ikke niet.’

‘Ik dacht dat jij overal geweest was. Dat beweerde je net nog.’

‘Als ik zeg overal, dan bedoel ik natuurlijk niet elke kubieke centimeter van het grote water.’

‘Nee, maar...’

‘Ik kom wel regelmatig bij de eilanden, maar nooit aan deze kant en zo dichtbij, begrijp je wel?’

‘Als je niet dicht bij de pijp zit, dan voel je het niet.’

‘Ik voel helemaal niks,’ zei Bob, terwijl hij op en neer schudde op de rug van de giechelende Flip.

‘Je hebt ook een dik pak aan.’

‘Ook niet zonder pak,’ zei Bob, met zijn handschoenen uit en zijn handen in het water.

‘Dolfijnen zijn een stuk gevoeliger dan mensen,’ wist Fons. Dat moest Bob dan maar aannemen.

‘We zetten die twee aan land, Flip. Dan kunnen wij weer verder.’

‘Ja, maar hier kan dat niet, met al die rotsen. Aan de andere kant heb je een strandje.’

Daarop zwommen de dolfijnen langs de kust. Bob en Lin Li zagen nu dat hier een groepje eilanden dicht bij elkaar lag. De fabriek stond op een hoge rots op het eerste eiland. De andere eilanden lagen er in een halve cirkel omheen. Ze waren weelderig begroeid. Tussen de bomen door waren af en toe de kleurige daken van huizen zichtbaar. Soms groen, dan weer rood of blauw. Woest kolkte de zee rondom de rotsen in de branding, behalve op de plek waar de dolfijnen nu recht opaf gingen: een wit strand met palmbomen. En daar zetten ze Bob en Lin Li aan land. Met een extra vaartje roetsjten de dolfijnen het strand op.

‘Zie je wel dat ik verder kom,’ zei Fons. Hij stak zijn neus zo ver mogelijk vooruit.

‘Je moet niet meten met je veel te grote neus, maar vanaf je borstvinnen en die liggen gelijk met die van mij. Of trouwens, net iets achter de mijne.’ Flip stak zijn vinnen snel naar voren. Fons ook.

‘Die van mij was zwaarder,’ zei Fons en gebaarde met zijn kop naar Lin Li.

‘Dat scharminkel? Laat je nakijken!’

Ondertussen klommen Lin Li en Bob van de dolfijnen en strompelden het strand op.

‘Mijn spieren zijn stijf!’ zei Bob. Zo te zien was dat bij Lin Li niet anders. Bob draaide zich om naar de dolfijnen.

‘Veel dank voor de rit!’

‘Geen dank. We konden de extra training wel gebruiken. Zeker Fons, want die begint een beetje een buikje te krijgen.’

‘Nou wordt-ie helemaal mooi! Ik, een buikje? Dat komt doordat je onder water kijkt en dan lijkt het allemaal veel groter. Moet je zien?’ Hij draaide zich op zijn rug met zijn buik boven het water.

‘Mijn buik inhouden kan ik ook,’ zei Flip. Die duwde zich af en gleed achterwaarts het water weer in. Fons rolde weer op zijn buik en zwom achter hem aan. Bob zag de twee dolfijnen al kibbelend wegzwemmen.





Hoofdstuk 32

Over de grachten





Lin Li was ondertussen onder een boom gaan zitten en had haar laarzen uitgetrokken. Ze goot er het zeewater uit. Vervolgens haalde ze haar gewone kleren uit haar rugzak. Bob zag dat ze droog waren. Snel keek hij of dat bij hem ook het geval was.

‘Die prof!’ riep hij blij uit. ‘Waterdichte rugzakken, dat komt goed uit!’ Snel deden ze hun natte kleren uit en hun droge aan.

‘Ik voel me een ander mens,’ zei Bob en hij slaakte een lange zucht van genot. ‘Maar wat heb jij toch?!’ wou hij nou weleens weten.

‘Niks, ik baal er gewoon van.’ Lin Li schopte tegen de stam van een palmboom. Bob wilde haar erop wijzen dat ze dankzij zijn slimme onderhandelingen met de dolfijnen toch maar mooi weer aan land waren gekomen. En dan ook nog met limonade binnen handbereik, maar hij deed het niet. Misschien later, dacht hij. Lin Li wrong ondertussen haar natte kleren uit. Bob volgde het voorbeeld.

‘We kunnen natuurlijk de boel in de rugzak proppen, maar dan komt het er nat uit en ik heb geen zin om straks in een nat pak een paar duizend kilometer naar huis te moeten vliegen,’ zei Lin Li.

‘Er zit anders wel verwarming in de pakken. In de laarzen en de handschoenen trouwens ook.’

‘Dat kan wel wezen, maar de eerste tijd zijn we dan nog echt niet droog.’

Bob gaf haar gelijk. Ze besloten de pakken met toebehoren zo veel mogelijk uit het zicht op een paar rotsen in de zon te drogen te leggen. Lin Li verzekerde Bob dat ze daar veilig lagen. Bob schreef voor de zekerheid toch nog een waarschuwing in het zand, voor het geval iemand ze zou vinden en zou willen meenemen. Volgens Lin Li had hij op het uitroepteken na alles verkeerd gespeld, maar als de boodschap maar duidelijk was, vond Bob. Lin Li vroeg zich af of de mensen hier wel dezelfde taal spraken, waarop Bob er nog snel een dreigende piratenvlag bij tekende. Dat begreep iedereen.





Ze liepen van het strand af, onder de bomen door. Iets verderop zagen ze twee torentjes met rode daken. Het bleek een stadspoort te zijn. Twee wachters hielden hen tegen. Ze hadden rode uniformen aan en hanteerden grote hellebaarden.

‘Ik zeg: halt! Wat is uw zaak in Roodland?’ zei een van de wachters, met de nadruk op het woord ‘ik’.

‘O wij willen slechts naar de limonadefabriek op de grote rots,’ zei Lin Li kalm.

‘Ik weet dat die in Groenland staat,’ zei de tweede wachter. ‘Ik neem aan dat u een visum heeft?’

‘Nee, we zijn... ehm...... op doorreis, ja en ehm... zojuist aan land gekomen.’

‘Ik zorg dat u wordt geregistreerd,’ zei de tweede wachter. ‘Ik gebied u: volgt mij.’

De hellebaarden gingen omhoog. Bob en Lin Li volgden de wachter de trappen van een van de torentjes op. Bij een grote deur hielden ze halt. De wachter klopte er stevig op met zijn vuist en zwaaide zonder op antwoord te wachten de deur open.

‘Ik heb hier een paar vreemdelingen voor registratie, heer magistraat Aert-Jan-Ze-Geer-Dan-Ha-Le-Stik-Sterk,’ zei hij. Een mager mannetje dat achter een grote schrijftafel zat, keek op van zijn papieren. De belachelijk hoge hoed op zijn hoofd wiebelde ervan.

‘Ik begrijp dat ze dus geen visum hebben, heer Grien-Tol-Mak?’ zei hij.

‘Ik zeg dat dat correct is,’ antwoordde de wachter.

‘Ik zorg er verder voor.’

Achter Bob en Lin Li ging de deur met een smak dicht. De magistraat gebaarde hen plaats te nemen op de stoelen voor zijn bureau. Hij schoof hun ieder een groot formulier en een potlood toe.

‘Ik heet u welkom op de Regenboogeilanden en ik vraag u deze formulieren in te vullen,’ zei hij en boog zich weer over zijn eigen papieren. Lin Li keek eens goed naar het formulier en snapte er de helft niet van.

‘Pardon meneer, kunt u mij misschien helpen?’

De magistraat keek op en legde zijn ganzeveren pen neer. Hij vouwde zijn handen en boog zich naar haar toe.

‘Ik help u graag, mejuffrouw.’

‘Dank u. Kijk, personalia, dat snap ik nog.’ Ik niet, dacht Bob.

‘Geboortedatum en woonplaats, geen probleem. Maar categorie?’

‘Ik zie dat u wel uw naam weet, maar niet uw categorie? Ik vind dat merkwaardig.’

Lin Li keek hem verbaasd aan.

‘Maakt het wat uit dan?’

‘Ik zou het wel denken,’ zei de magistraat met stemverheffing, ‘want niemand wil graag een man van weinig lettergrepen zijn of zijn hele leven Jan met de korte naam worden genoemd, hahaha!’ Wanneer de magistraat lachte, veerde zijn hoge hoed op het lachritme mee.

‘Ik vraag u: wat is uw naam?’

‘Lin Li.’

‘Ik deel u dan in in categorie...’

‘La Belle!’ voegde ze er haastig aan toe, alsof ze zich ineens iets bedacht.

‘Ik ben onder de indruk: Lin-Li-La-Bel-Le,’ herhaalde de magistraat ritmisch. ‘Ik deel u daarmee dus in in de vijfde categorie.’

Vol verwachting keek hij toen naar Bob.

‘Bob,’ zei Bob snel.

‘Ik had niet anders verwacht dan dat meneer van de eerste categorie zou zijn,’ zei de magistraat en hij leek erdoor gerustgesteld. Lin Li vulde de formulieren voor haar en Bob verder in, maar ze had nog één vraag over de geboortedag. De magistraat glimlachte vriendelijk.

‘Ik ben geboren op dansdag,’ zei hij en tikte op de rand van zijn hoed. ‘En jullie?’

‘Geen idee,’ mompelde Bob.

‘Ik ook niet,’ zei Lin Li en het viel haar op hoe zacht ze het woord ‘ik’ zei, vergeleken met de magistraat en de wachters.

‘Papa zegt altijd dat je een zondagskind bent?’ wist Bob.

‘Ik vraag: zondag?’ zei de magistraat verbaasd. ‘Ik geloof niet dat die dag bestaat.’

‘Bij ons wel,’ zei Lin Li. ‘Zondag komt na zaterdag en voor maandag.’ De magistraat keek haar vol onbegrip aan.

‘Maar misschien heten de dagen hier anders?’ zei Lin Li vragend.

‘Ik denk dat het dat moet zijn,’ besloot de magistraat met een knik van zijn hoed.

‘Hoe heten de dagen van het weekeinde hier?’ vroeg Lin Li.

‘Ik zeg: droomdag en dwaaldag.’

‘Dwaaldag?’

‘Ik bevestig dat.’

‘Mooi is dat; dan ben ik dus geboren op dwaaldag,’ zei ze geërgerd en ze vulde het in op haar formulier.

‘Wat kan mij het ook eigenlijk schelen,’ mompelde ze er zachtjes achteraan. ‘Bob, van jou maak ik – wat komt er na dwaaldag?’

‘Ik zeg: doemdag.’

‘Doemdag? Dat past helemaal niet bij Bob. En daarna?’

‘Ik merk al dat u niets weet en dus leer ik het u wel even. Vanaf het begin van de week tot en met het weekeinde hebben we hier: doemdag, doedag, draaidag, denkdag, dansdag, droomdag en dwaaldag.

‘Dus geen drinkdag of dropdag?’ vroeg Bob en kreeg daar onder de tafel een schop van Lin Li voor.

‘O ja, droomdag. Bob is natuurlijk geboren op droomdag,’ zei ze en vulde het zo op het formulier in. ‘Ziezo!’

De magistraat las de papieren door en zette er een grote stempel op. Dat ging met zo’n stevige klap dat alle voorwerpen op het bureau er even een stukje van omhoog kwamen en zijn hoed vervaarlijk diep heen en weer wiegde. Vervolgens rommelde hij in een la onder het bureau en haalde daar twee platte, witte hoedjes uit. Aan het ene hoedje zette hij handig een paarse rand; vervolgens schroefde hij op de witte top een rode band. De magistraat gaf het hoedje aan Bob. Het andere hoedje onderging een vergelijkbare behandeling, maar de rand die het kreeg was rood en op de witte top schroefde de magistraat behalve de rode rand, ook een even brede oranje rand, met daar bovenop een gele, een groene en tot slot een blauwe. Het hoedje werd daardoor veel hoger. De magistraat overhandigde het aan een verbaasd kijkende Lin Li.

‘Ik vermoed dat u thuis niet uw categorie uitdraagt door middel van hoofddeksels, maar op de Regenboogeilanden is het verplicht en dragen wij de tekens bovendien met trots.’

Hij keek omhoog alsof hij naar zijn eigen hoed wilde wijzen. De hoge hoed van de magistraat had een blauwpaarse rand en wel negen gekleurde banden. Hij zag Lin Li tellen.

‘Ik zeg het u,’ zei hij en hij telde met zijn vinger langs de banden ‘Aert-Jan-Ze-Geer-Dan-Ha-Le-Stik-Sterk. En dansdag.’ Bij het laatste woord tikte hij op de rand van zijn hoed.

‘Ik ben net bevorderd,’ zei de magistraat trots.

‘Ik heette vorige week nog Aert-Jan-Ze-Geer-Dan-Ha-Le-Stik, maar afgelopen draaidag heb ik een nieuwe kleur op mijn hoed mogen zetten.’ Hij leunde zichtbaar gelukkig achterover in zijn stoel.

‘Juist,’ zei Lin Li, ‘dan moesten we nu maar eens gaan.’ Ze stond op. Bob volgde haar voorbeeld. Lin Li zette haar hoed op. Bob ook. De magistraat glimlachte instemmend.

‘Ik wens u een goed verblijf op de Regenboogeilanden.’

‘Dank u en tot ziens.’ Lin Li was al bij de deur. Haar hoedje wiegde ervan.

‘Ik zeg nog één ding: hoedt u voor de Achterbaksen!’

‘Ja ja, dat doen we. Dag!’ Zonder te luisteren gooide ze deur achter zich dicht.





Buiten zwaaiden ze naar de twee wachters, die daarop even tegen hun helm tikten en voor Lin Li een buiging maakten. Ze liepen het stadje in. Van de stadspoort liep een kronkelend weggetje met kinderkopjes langs kleine huisjes en winkeltjes met rode daken. Alles was hier enigszins rood. Het leek zelfs wel of het hele stadje in een zacht rood licht baadde. Naarmate ze verder van de stadspoort af liepen werd het er steeds drukker. Alle mensen droegen de witte hoed met een gekleurde rand en een of meer kleurige banden. Alleen heel kleine kinderen hadden geen gekleurde banden op de top, maar alleen een kleurige rand. Bob vroeg zich af waarom niet, maar Lin Li vond dat helemaal niet interessant. Ze wilde zo snel mogelijk bij de limonadefabriek zien te komen en zette er nog een stapje op.

‘Weet je wel welke kant we op moeten?’

‘Nee, maar veel keus hebben we niet.’

‘Hoezo niet?’

‘Jij loopt natuurlijk weer op de verkeerde dingen te letten; op hoedjes en de lokale flora en fauna, dat soort onzin, maar ik heb allang gezien dat we maar twee kanten op kunnen hier: vooruit of achteruit. Achteruit ligt de zee, dus vooruit is de beste keus. En ja, ik zie je al om je heen kijken, maar je zult ze niet zien.’

‘Wat niet?’

‘Zijstraatjes! We zijn er nog niet eentje gepasseerd.’

En dus ging het met gezwinde pas vooruit, maar niet lang. De straat was ineens met een paar treden naar beneden gegaan en toen was er geen straat meer, maar water.

‘Wat?’ zei Lin Li. Ze keek eens goed om zich heen.

‘De huizen gaan gewoon door, maar de straat houdt op! Waar slaat het op?! Moeten we hier soms met de boot verder?’ Ze stampvoette op de kade.

‘Zie je dat het water er raar uitziet?’ zei Bob.

‘Wat doet het er toe? We kunnen niet verder!’

‘Kijk dan, het zijn rode en blauwe vlakken, als op een schaakbord.’ Lin Li ging naast Bob staan en boog zich net als hij over het water.

‘Absurd,’ zei ze. ‘En op een schaakbord zijn ze trouwens zwart en wit.’

‘Ik zeg: hola, opzij, opzij, opzij daar!’ Ze keken op en zagen een man recht op hen af komen. Ze konden nog net op tijd aan de kant gaan.

‘Ik dacht al dat jullie me niet zagen,’ zei de man terwijl hij verder snelde.

‘Waar kwam die dan vandaan?’

‘Van het water.’

‘Maar dat kan toch niet?’

‘Je zag het toch?’

Bob en Lin Li stonden nog een beetje van de verbazing te bekomen, toen er een vrouw met twee kinderen aan de hand langs hen heen van de kade stapte. Tot hun grote verbazing zakten ze niet met een grote plons onder water, maar bleven ze erop staan. Ze zagen hen met snelle passen over het water gaan en ietsje verderop een winkeltje dat met drie trapjes vanaf het water te bereiken was, binnengaan.

‘Je kunt hier op het water lopen!’ zei Bob en hij maakte aanstalten om van de kade te stappen. Lin Li trok hem terug.

‘Even wachten, Bobje; kijk hier ‘s.’ Ze wees op een verkeersbord tegen de gevel van het laatste huis voor het water. Er stond een blauw vierkant op.

‘Weet je wat ik denk?’

‘Nou?’

‘Dat je alleen maar op de blauwe vlakken kunt lopen.’

‘Goed dan.’ Lin Li hield Bob weer tegen.

‘Wat als dat niet zo is?’

‘Dan moeten we zwemmen en hebben we geen droge kleren meer.’ Daarop sprong Bob van de kade op een blauw vlak en schoot direct met een grote plons onder water. Proestend kwam hij weer boven. Terwijl hij op de kade klom, sprong de man die even daarvoor aan land was gekomen over hem heen.

‘Ik zeg in beweging blijven, Achterbakse sukkel!’ riep hij spottend. Hij rende met grote passen verder. Het was alsof hij door kleine plasjes rende, zoals het water bij elke pas opsprong.

‘Hij nam alleen de rode vlakken,’ zei Lin Li, terwijl ze Bob overeind hielp. ‘Dus het bord betekent dat je juist van de blauwe vlakken af moet blijven. En ik denk dat je ook moet blijven bewegen; dat zal die man bedoeld hebben.’

‘Fijn dat we dat nu weten,’ gromde Bob. Hij wrong zijn hoedje uit.

‘Je moest toch zo nodig snel experimenteren, zoals gewoonlijk. Dat krijg je ervan.’

‘Ach, ik ben zo droog met dit weer. Zullen we dan maar?’

Lin Li knikte. Ze klom de trap weer op, nam een aanloop en liep houterig verder over de rode vlakken van het water.

‘Het werkt, het werkt!’ riep ze verbaasd uit.

Bob rende achter haar aan en lette goed op dat hij niet stilstond en alleen maar op rode vlakken liep. Lin Li was ondertussen een trapje bij een winkel opgerend. Ze stond er na te puffen, toen Bob haar inhaalde.

‘Jij geniet hier zeker weer van?’ Bob knikte hevig van ja.

‘Maar wat ik me net bedacht,’ zei hij, ‘is dat we net zo goed limonade kunnen kopen. Dan hoeven we niet helemaal naar die fabriek.’

‘Dat ik daar niet aan gedacht heb! En we staan hier nog wel bij een kruidenierswinkel op de trap. Kijk, er staat zelfs limonade in de etalage!’ Lin Li rende direct de trap op en ging naar binnen. Bob besloot met zijn natte pak op het trapje in de zon te blijven zitten. Even later hoorde hij het belletje van de deur alweer rinkelen. Lin Li plofte naast hem neer.

‘Geen geld!’ zei ze.

‘Da’s balen. Gedichten nemen ze zeker niet aan?’ Lin Li wierp hem slechts een blik toe.

‘Dat vermoedde ik al,’ zei Bob. ‘En wat nu?’

‘Toch naar de fabriek.’

‘Dan hebben we nog steeds geen geld.’

‘Je kunt daar gratis proeven, zei de kruidenier.’

‘Da’s andere koek. Kom op dan!’ En weg was Bob. Lin Li kon hem maar met moeite inhalen. De loopgracht kronkelde langs allerlei huisjes en winkeltjes en eindigde op een bestrate verhoging omringd door water. Toen ze daar waren aangekomen zagen ze dat het een soort van vluchtheuvel op een kruising van waterwegen was. Vier verkeersborden gaven instructies, maar duidelijk waren die niet.

‘Een vrouwtje op één been?’

‘Dan moet je hinkelen zeker. Maar op welke kleuren dan?’

‘Geen idee.’

‘Op dit bord staat een paard. Heb jij hier paarden gezien?’

‘Zeepaardjes misschien?’

‘Deze gracht hier heeft helemaal geen kleurvlakken, maar gekleurde banen en op het bord staat een kikker met een kruis erdoor.’

‘En hier een gele hand op een vierkant blauw bord. Zeg jij het maar, zusje.’

Lin Li keek om zich heen. Daar kwam iemand.





Hoofdstuk 33

Borstkloppers en Achterbaksen





Twee meisjes van Lin Li’s leeftijd kwamen over de gracht aangehinkeld. Met een laatste sprong arriveerden ze bij Bob en Lin Li en bleven voor hen stilstaan, alsof ze wisten dat hun hulp nodig was.

‘Ik groet het meisje van de vijfde categorie!’ zeiden ze in koor en bogen voor Lin Li. Bob kuchte, maar de meisjes negeerden hem.

‘Eh hallo, mogen we jullie wat vragen?’ vroeg Lin Li.

‘Ik geloof dat jullie hier vreemd zijn,’ zei het grootste meisje, ‘of zijn jullie Achterbaksen?’

‘Nee, wij zijn vreemdelingen.’

‘Ik meende het al te zien en nu hoor ik het ook.’

‘We willen graag naar de limonadefabriek, maar we weten niet welke kant het op is.’

‘Ik kan het je zo vertellen: het is die kant op,’ het meisje wees naar de gracht met het bord waarop de kikker was doorgestreept, ‘en dan bij de volgende rustheuvel naar links.’

‘En hoe moeten we ons daar dan op bewegen. We hebben alleen nog maar op de rode kleurvlakken gelopen, maar weten niet hoe we nu verder moeten.’

‘Ik zeg je dat je als een kikker moet springen, maar alleen op de blauwe banen,’ zei het meisje.

‘Ik voeg daaraan toe,’ vulde haar vriendinnetje aan, ‘dat als je dat niet doet, je als een vis moet zwemmen.’ De meisjes giechelden van plezier.

‘Maar waarom is die blauwe kikker op het verkeersbord daar dan juist doorgestreept?’ vroeg Bob.

‘Ik dacht dat je wel zou snappen dat dat is om de Achterbaksen op het verkeerde been te zetten,’ zei het meisje.

‘En wie mogen dat dan wel zijn?’

‘Ik en Mi en de onzen in elk geval niet,’ zei ze, ‘maar alle anderen wel en die zien we hier liever niet.’

‘Maar die komen hier soms wel?’

‘Ik denk dat we anders geen verkeerdborden nodig zouden hebben.’

‘Aha... verkeerdborden,’ zei Lin Li, met de nadruk de op ‘d’ van verkeerd.’ De meisjes knikten instemmend.

‘Ik wens jullie nog een fijne dag en hoedt je voor de Achterbaksen! Ik en Mi gaan een ijsje halen!’ zei het grootste meisje. En verder gingen ze over het water.

‘Als paarden op een schaakbord,’ zei Lin Li, nadat zij hen even had gadegeslagen. ‘Ergens wel logisch.’

‘Ik hoop niet dat we nog zo’n enge Achterbakse tegenkomen,’ mijmerde Bob. ‘Want wat zouden dat toch voor monsters zijn? Groen, met grote klauwen en ze stinken vast uit hun bek en bijten je in één hap doormidden.’ Bob brulde er zo vervaarlijk mogelijk bij. Lin Li keek verveeld.

‘Fijn,’ zei ze. ‘Zeg, jij houdt toch zo van kikkers, Bob? Dan mag je er nu eentje spelen.’

‘Da’s niet voor het eerst!’ riep Bob. Hij sprong enthousiast als een kikker naar het water en toen op de blauwe baan. Met een zucht hoorde Lin Li hem kwakend wegspringen. Ze had geen keus en deed hem na, behalve dan dat ze het niet nodig vond om te kwaken. Dit heb ik niet meer gedaan sinds ik kan lopen, dacht ze, als ik het al ooit gedaan heb! Na een paar minuten springen kwam ze Bob weer tegen op de volgende rustheuvel.

‘Het is maar goed dat jij geen kikker bent,’ riep hij haar al vanaf de kant toe. ‘Wat een houten klaas!’

‘Kinderachtig gedoe en niet anders,’ vond Lin Li. Ze was blij dat ze weer vaste voet onder de grond had.

‘Ik heb de borden hier eens bekeken, maar ik kom er weer niet uit.

‘We moesten hier naar links, volgens die meisjes.’ Ze bestudeerden allebei het verkeerdbord en concludeerden dat ze achteruit moesten lopen op de oranje vlakken.

‘Maar hoe kun je die nou zien, als je achteruit loopt?’

‘Goed punt, Bob. Misschien moeten we dan juist wel vooruit lopen en op alle vlakken behalve oranje.’

‘Proberen dan maar?’

‘Wacht even, daar heb je weer iemand!’

Een man met twee grote tassen kwam vanaf de andere kant van de rustheuvel aangelopen en maakte zich op om achteruit de gracht op te gaan die Bob en Lin Li wilden nemen. Lin Li riep naar hem.

‘Ik... meneer...’ Maar de man keek niet naar haar op en stapte gehaast achteruit, terwijl hij over zijn schouder omkeek. Met een luide plons viel hij in het water. Zijn twee tassen vlogen door de lucht en landden verderop in de gracht. Tierend kroop hij aan wal.

‘Het is allemaal jullie schuld!’ Hij wees naar Bob en Lin Li.

‘Ik kan er toch ook niets aan doen, meneer.’

‘Altijd hetzelfde liedje met jullie.’ De man keek beteuterd naar zijn tassen, die te ver weg dreven om er nog bij te kunnen.

‘Ik wilde u net vragen of u soms wist hoe we hier moesten bewegen.’

‘Alsof je dat zelf niet weet zeker, maar mij ga je het niet vertellen, klein Borstkloppertje.’

‘Ik zou het u wel zeggen als ik het wist, hoor.’

‘Moet je d’r toch eens horen!’

‘Kom Lin Li, we laten deze meneer maar alleen,’ Bob nam zijn zus bij de hand.

‘Goed idee, Bob. We komen er zelf wel achter.’

‘Hoho, wacht eens even,’ zei de man nu, al wat minder boos. ‘Wat zei jij daar?’

‘Niets, we willen u niet storen verder en gaan maar weer eens.’

‘Vergeet je niet iets?’

‘Wat dan?’

‘Ikke ikke ikke en nog eens ikke en de rest kan stikken?’

‘Wat bedoelt u?’

‘Ach, vergeef mij. Ik dacht dat jullie Borstkloppers waren, maar ik heb me vergist, hoor ik nu. Niet dat ik daar wat aan kan doen, want jullie hebben wel die hoeden op!’

‘Dat heeft u toch ook?’

‘Dit is geen Borstkloppershoed.’ zei de man beledigd. ‘Dat ziet toch iedereen!’

Bob en Lin Li zagen geen verschil met hun eigen hoedjes.

‘Meneer, wij zijn vreemdelingen hier en pas een uur in dit land,’ legde Lin Li uit. ‘Deze hoeden hebben we gekregen van de magistraat bij de stadspoort.’ Lin Li wees min of meer in de richting waar ze vandaan kwamen.

‘Ah, dat verklaart,’ zei de man. Zijn stem klonk nu vriendelijk. ‘Jullie zijn aan de verkeerde kant binnengekomen en nu heb je de verkeerde hoed op. Maar het is niet mijn schuld.’

Hij zag hen kijken.

‘De kleuren zitten verkeerdom,’ legde hij uit. ‘Die egoïstische Borstkloppers beginnen met rood en eindigen met violet en dat is natuurlijk helemaal verkeerd, want bij de regenboog is het net andersom. Ik kan er ook niks aan doen.’ Lin Li zag nu dat de man vier banden op zijn hoed had en dat de onderste paars was.

‘Violet,’ verbeterde hij haar. ‘Je bent van de vijfde categorie, zie ik. Hoe heet je?’

‘Lin-Li-La-Bel-Le.’

‘Bob,’ zei Bob.

‘Eerste categorie, dat had ik wel gezien, kereltje. Mijn naam is Gert-Jo-Han-Zo. Tot nu dan, hè, maar ik kan het ook niet helpen.’

‘Vierde categorie,’ zei Lin Li langzaam. ‘Het is mij een grote eer.’ Gert-Jo-Han-Zo glimlachte breeduit en boog diep en langzaam.

‘Ik heb het door,’ fluisterde ze snel tegen Bob. ‘Voor elke categorie een lettergreep in de naam en voor elke lettergreep een extra band op de hoed, in de kleuren van de regenboog. Daarom heb ik er vijf!’

‘Wat?!’

‘Ja en je krijgt er met de jaren natuurlijk steeds een lettergreep bij, als beloning voor iets of zo, denk ik.’ Bob begon het te snappen. Lin Li zag hem op zijn vingers tellen.

‘Dat zijn in jouw geval dan wel mooi drie lettergrepen te veel,’ zei hij, ‘en je bent voor zover ik weet ook nooit begonnen als Lin!’

‘Kan ik het helpen?’

Gert-Jo-Han-Zo stond weer rechtop. ‘Nu moeten we dus nog uit zien te vogelen hoe we deze gracht over kunnen zonder een nat pak te halen,’ zei hij.

‘Dat heeft u anders al,’ merkte Bob op.

‘En wiens schuld is dat? Niet de mijne anders.’

‘Dat zeg ik ook niet, maar...’

‘Het zijn altijd die Borstkloppers, jongeman, maar behalve dat ik niet nog eens nat wil worden, gaat zwemmen ook een stuk trager en dus beweeg ik graag volgens de regels. Hoe sneller ik weer van Roodland weg ben, des te beter het is.’

‘Achteruitlopen op oranje werkte in elk geval niet,’ zei Lin Li, ‘maar we zouden het eens vooruit kunnen proberen op... wat is volgens u de tweede kleur van het spectrum?’

‘Ha, niet oranje nee, dat is allemaal de schuld van...’

‘Jaja, dat is niet uw schuld, maar wat dan wel?’

‘Indigo natuurlijk, dat weet een kind.’

‘Ben je er klaar voor, Bob?’ Bob ging in de starthouding staan. ‘Vooruit, ga je gang, in volle vaart met je neus vooruit over die donkere blauwpaarse baan. Ik volg je, als je tenminste niet gaat zwemmen!’

Bob liet het zich geen twee keer zeggen en volgde Lin Li’s instructies direct op. Gerustgesteld snelde Lin Li achter hem aan. Achter zich hoorde ze Gert-Jo-Han-Zo snel zijn twee tassen al rennende van het water pakken. Bij de volgende rustheuvel zagen ze hem weer.

‘Weet u misschien de kortste weg naar Groenland?’ vroeg Lin Li hem direct.

‘Naar de limonadefabriek,’ voegde Bob er voor de duidelijkheid aan toe. Dat wist Gert-Jo-Han-Zo wel.

‘Naar Blauwland en dan doorsteken over de lange brug. Dat is de kortste weg. Maar pin me er niet op vast!’

‘En welke kant is dat op?’

‘Volg mij maar. Ik ben op weg naar Blauwland.’

Gezamenlijk vogelden ze uit dat ze al hinkelend en zigzaggend over de groene vlakken de volgende gracht moesten afgaan. Dat bracht hen bij de brug van Roodland naar Blauwland, waar ze gewoon overheen konden lopen, omdat die van steen was. Gert-Jo-Han-Zo legde hun uit dat het waterlopen was uitgevonden door de grote geleerde Ar-Ga-Huy-Pas-New-Ein-Chi-Li-Gens-Cal-Ton-Stein-Me-Le-Des-O. Dat zal me een hoed geweest zijn, dacht Lin Li. Maar zijn uitvinding werkte alleen met zoet water. Op zout water werkte het niet en daarom waren er tussen alle eilanden gewone bruggen gebouwd. ‘En denk maar niet dat onze grootste geleerde een Borstklopper was, ook al willen ze je dat wel doen geloven!’

Naarmate ze verder de brug op wandelden werd het licht minder rood en meer blauw. Aan de andere kant slaakte Gert-Jo-Han-Zo een zucht van verlichting.

‘We zijn nu op een van onze eilanden,’ zei hij.

‘Ik zie anders nog steeds verkeerdborden,’ zei Bob.

‘Daar kan ik ook niks aan doen. En trouwens, dat wil ik ook niet, want deze zijn er om de Borstkloppers op het verkeerde been te zetten en dan is het goed.’

‘Maar u moet toch zelf ook steeds uitvinden hoe u het bord moet interpreteren?’ vroeg Lin Li. ‘Dat moet toch onhandig zijn.’

‘Jawel, maar dat is toch anders, hè. Je doet het ergens voor.’

‘Goed dan, u zult dan wel weten hoe we nu verder moeten.’

Dat wist Gert-Jo-Han-Zo. Al huppelend over een smalle gele baan helemaal links in het water bereikten ze een groot plein waar een markt gaande was. Gert-Jo-Han-Zo leidde hen langs de kraampjes en stelde hen voor aan zijn broer Mil-Kro-Bip, die de krant zat te lezen in zijn kraampje midden op het plein.

‘Mijn broer is heelmeester,’ zei Gert-Jo-Han-Zo plechtig. Hij legde zijn vinger op zijn lippen, om aan te geven dat ze even stil moesten zij, want er kwam zojuist een klant aan. Mil-Kro-Bip had voor zijn patiënten een comfortabele stoel die wat achteroverhelde. Een oudere heer met wel zeven banden op zijn wiegende hoed betaalde met twee glimmende munten en nam er moeizaam en zuchtend in plaats.

‘Het zit in mijn knie,’ zei hij tegen Gert-Jo-Han-Zo’s broer.

‘Dat ziet er zeer ernstig uit,’ antwoordde deze, terwijl hij niet opkeek uit zijn krant.

‘O ja?’

‘Zeker. Ik kan er ook niks aan doen. Er zit houtworm in.’

‘En wat nu?’

‘Driemaal daags een injectie met betonhars.’

‘Doet dat pijn?’

‘Ongelooflijk veel pijn, maar het hoeft maar drie weken en dan kunt u alweer met krukken lopen. Als u geluk heeft.’ Mil-Kro-Bip hield zijn hand op en keek nog steeds in zijn krant. De patiënt wierp daar twee muntstukken in. Mil-Kro-Bip legde zijn krant opzij en keek nu eens met een half oog naar de omhooggestoken knie van de man.

‘Het valt misschien mee. Vooruit dan, zes weken in het gips en met het been omhoog.’

‘Dat zie ik ook niet zitten,’ zei de man. Hij haalde zijn beurs weer tevoorschijn en gooide nog eens twee muntstukken in de hand van de heelmeester.

‘Bij nader inzien kan het ook wel zonder gips, maar ik moet hem verbinden en u mag twee weken absoluut niet lopen.’ Nog twee muntstukken rolden in de hand van Mil-Kro-Bip.

‘Buigt u hem eens een paar keer.’ Dat deed de man.

‘Ik schrijf u wel een poedertje voor. Drie maal daags in het badwater gedurende een week en dan is het zo weer over.’

‘Maar ik ga morgen met vakantie, dokter.’ Mil-Kro-Bip hield zijn hand alweer op. Er vielen weer twee muntstukken in.

‘Ik zie het al. Niks aan de hand. Als u nu rustig naar huis loopt en daar een kop koffie met suiker en slagroom drinkt, is het over.’

‘En mag ik dan alles weer?’

‘Wat u maar wil, dus gaat u gerust op vakantie.’

‘Fantastisch! Dank u, dokter.’ De patiënt sprong kwiek uit de stoel en beende fluitend heen. Lin Li en bob keken hem na en zagen hem van het marktplein af als een haas de gracht op springen.

‘Wat een theater,’ besloot Lin Li.

‘Hij is anders wel genezen.’

‘Bob, die man mankeerde nooit wat.’ Lin Li schudde het hoofd. Ze besloot zich verder niet te bemoeien met de absurde gang van zaken.

‘We moesten maar eens verder,’ zei ze tegen Gert-Jo-Han-Zo.

‘Aan de andere kant van de markt moet je rechtuit de gracht af en dan bij de tweede rustheuvel naar rechts. Dan loop je zo op de brug naar Groenland en zie je de fabriek vanzelf op de rots liggen. En zo niet: mijn schuld is het niet!’

‘Maakt u zich geen zorgen; we vinden het wel. Het beste! Kom Bob.’

Maar Bob was al verdwenen. Het is ook altijd hetzelfde met die jongen, dacht Lin Li. Elke kraam moet hij zien en overal vindt hij wel iets interessant. Moe word je ervan... ah, daar is hij.





Hoofdstuk 34

Bob doet goede zaken





‘Kijk hier,’ zei Bob tegen zijn zus toen ze aan kwam lopen, ‘een reisbureau.’ Lin Li zag het op het bord boven de kraam. ‘Astronomisch reisagentschap,’ las ze hardop.

‘Zo is het, mevrouwtje, ik kom zo bij u. Ik kan ook niet helpen dat het druk is!’ riep de man achter de kraam ongevraagd ten antwoord. Hij was net bezig twee klanten een reis aan te smeren, zoals Lin Li het noemde.

‘De maan is zo gewoontjes dezer dagen. Wie gaat er niet heen? Ben je net lekker weg, kom je in de eerste de beste krater je buren tegen. Dat wil je toch ook niet?’ Hij gaf zijn klanten niet de kans te antwoorden. ‘Nee, Jupiter moet je hebben dit jaar, zeker komende maand, als het er zomer is.’

‘We wilden eigenlijk een keertje echt ver weg,’ zei de mannelijke helft van het echtpaar.

‘Ja, het zonnestelsel uit,’ verduidelijkte zijn vrouw.

‘Ah, u wilt interstellair weg!’ De klanten knikten instemmend.

‘Dat kan, maar dan praten we toch over heel andere bedragen. Ik kan er verder niets aan doen, maar dan moet u toch denken aan...’

‘Bob, ook dit is weer te absurd voor woor... Bob? Waar ben je nu weer!?’ Lin Li keek om zich heen, maar Bob was nergens te bekennen.

‘Kom nog eens terug,’ hoorde ze de reisagent roepen toen ze wegliep. ‘Ik sta hier elke denkdag en droomdag. En zo niet, dan is het niet mijn schuld!’





Lin Li trof Bob aan bij een kraam vol potjes en snuisterijen, druk in gesprek met een verkoper van de zesde categorie.

‘Nee, ik heb geen roze bril nodig, dank u,’ hoorde ze Bob zeggen, toen ze aan kwam lopen.

‘Bob, ik was je bijna kwijt!’ zei Lin Li.

‘Ik was hier,’ zei Bob luchtig. ‘Dit is een heel leuke kraam.’

‘Zo is het!’ zei de verkoper, ‘al kan ik het verder niet helpen. Vijfde categorie, zie ik. U kan ik vast ergens mee van dienst zijn? Een blikje berglucht of zeelucht misschien?’

‘Ik heb genoeg zeelucht gehad voor de komende tien jaar,’ zei Lin Li.

‘Een klompje honing, vers uit het vriesvak. Lekker om te kauwen!’

‘Geen honger.’

‘Watervrees dan of een dagje kiespijn?’

‘Wat moet je daar nou weer mee?’ vroeg Bob.

‘Weggeven natuurlijk!’

‘Dat is toch geen leuk cadeau.’

‘Wel voor een Borstklopper!’

‘Hebt u niets leuks om weg te geven?’

‘Zoals?’

‘Nou, een goed humeur bijvoorbeeld of moed voor als je een spreekbeurt moet geven.’

‘Nee, dat verkoopt toch helemaal niet, joh. Ik heb wel ongelooflijke slaapaanvallen en gaapbuien voor je.’

‘Jammer. Wat zijn dit voor schelpen?’

‘Ah, meneer heeft het oog van een kenner. U moet er maar eens aan luisteren.’

‘Bob, dan hoor je de zee, maar het is niet echt, hoor,’ bemoeide Lin Li zich ermee. ‘Het is gewoon het ruisen van het bloed in je oor.’

‘De rode van de vijfde categorie vergist zich, maar ik heb begrepen dat u niet van hier bent, dus het is niet uw schuld – maar ook niet de mijne! – en ik zal het u vergeven.’ Lin Li vroeg zich af waarom de Achterbaksen altijd alle verantwoordelijkheid en schuld afschoven op anderen. Eigenlijk net zo vervelend als het eerst-ik-gedrag van de Borstkloppers, vond ze. Bob stond ondertussen te grinniken met een grote hoornachtige schelp tegen zijn oor gedrukt.

‘Of probeer deze eens,’ de verkoper gaf hem een andere schelp. Bob schaterde het uit.

‘Volgens mij is dit er wel eentje voor u.’

‘Ja, dit is de mooiste: oerwoudgeluiden!’

‘Die heb ik ook met sinaasappelsmaak.’

‘Bob, je hebt niet eens geld bij je!’

‘Ah..., zit het zo?’ zei de marktkoopman. Snel pakte hij de schelp af.

‘Zo zit het,’ bevestigde Lin Li.

‘Tja, daar kan ik natuurlijk niks aan doen.’

‘Dat vermoedde ik al,’ zei Lin Li.

‘Maar misschien kan ik iets van je overnemen, kereltje. Dat kun je dan ruilen tegen iets van mijn waar. Wat dacht je daarvan?’

‘Ik zou niet weten wat,’ zei Bob. ‘Ik heb niets bij me.’

‘We hebben allemaal wel iets aan bagage bij ons.’

‘Ik niet.’

‘Ben je nergens bang van?’ opperde de verkoper.

‘Nee.’

‘Heb je dan ook nergens last van?’ Bob keek eens naar zijn zus. Die keek strak terug.

‘Van mijn broer!’

‘Daar heb ik niks aan.’

‘En momenteel van jeuk onder mijn voet.’

‘Kijk, da’s andere koek! Wat wil je ervoor hebben? Ik bied je een mooie prijs. Voeg er iets bij en ik geef je die schelp.’

‘Ik wil misschien mijn dromen dat ik in mijn blootje op school kom wel kwijt,’ opperde Bob.

‘Daar is veel vraag naar!’ zei de man enthousiast.

‘Prima, u mag ze hebben en dan doe ik er nog zenuwen voor de tandarts bij ook,’ zei Bob, die toch iets had bedacht waar hij niet helemaal gerust op was. Handenwrijvend hoorde de koopman het aan.

‘Wat wil je ervoor terug hebben?’

‘Wat is dit hier?’ Bob hield een klein blauw potje omhoog waar het stof op zat.

‘Dat is toevallig net in de aanbieding.’

‘Maar wat is het?’ Bob veegde het stof van het etiket. Lin Li moest ineens heel hard niesen.

‘Ah!’ zei Bob, terwijl hij aandachtig het etiketje las.

‘Niesbuien neem ik ook graag in! En kriebelhoest, als u heeft. Altijd veel vraag naar in het operaseizoen. Misschien ziet mevrouw hier iets van haar gading? Een potje gemengde gevoelens wellicht? Of anders een flesje hopeloze verliefdheid?’ Lin Li schudde slechts van nee.

‘De slappe lach dan; doet het altijd goed.’

‘Die heeft ze niet nodig,’ zei Bob.

‘Of anders een onsje vergeten herinneringen?’

‘Nee, we moeten nodig gaan,’ zei Lin Li verveeld.

‘Ja, we moeten weer verder,’ zei Bob.

‘Al goed, al goed, blaas jij nog wel even in de pijpjes om onze transactie af te ronden?’ Hij hield Bob een glazen pijpje voor dat uitkwam in een klein flesje.

‘Denk aan de jeuk onder je voet en blaas zo hard je kan.’ Bob blies tot hij rood zag.

‘Mooi, dan nu nog even die dromen. Ja, uitstekend en dan nu zo hard mogelijk aan de tandarts denken.’ Bob deed het met zijn ogen stijf dichtgeknepen.

‘Èèèèèèn... hou maar op met blazen, dat is genoeg. Dan is deze voor jou.’ De marktkoopman overhandigde Bob het blauwe potje. Die deed dat snel in zijn rugzak.

‘Het was fijn zaken met je doen, vreemdeling. Kom gerust weer eens.’

‘Reken er niet op,’ zei Lin Li zacht en ze nam Bob bij de hand mee naar de andere kant van het plein. Het verkeerdbord hoefden ze niet zelf uit te vogelen, want op de markt kwamen veel mensen af en ze hoefden de voetgangers op de gracht maar na te doen om droog verder te komen. Toen ze bij de tweede rustheuvel rechtsaf sloegen, konden ze in de verte de limonadefabriek al hoog op de rotsen in het groenachtige licht zien liggen. Een stenen boogbrug bracht hen even later naar het eiland. Het was er druk en er stonden geen verkeerdborden. De mensen renden er kriskras door elkaar over het water. Borstkloppers en Achterbaksen, zag Lin Li.

‘Hier kun je kennelijk gewoon overal lopen,’ zei Bob. Hij stapte van de brug op het water en haalde meteen een nat pak. Toen hij weer aan wal kroop, stond Lin Li met een slungelige jongen te praten.

‘Bob, dit is Tim-Bo en hij heeft me net uitgelegd dat je overal op Groenland dezelfde regel moet volgen.’

‘En die is?’

‘Alleen maar lopen op je eigen kleur,’ zei Tim-Bo. ‘Dan heb je geen enkel probleem.’

‘Simpel toch?’ vulde Lin Li aan.

‘Ja, heel eenvoudig,’ zei Tim-Bo tegen Bob. ‘Jij als violette van de eerste categorie moet dus op de violette vlakken blijven en alle hogere categorieën laten voorgaan. En Lin-Li-La-Bel-Le blijft op de rode vlakken en krijgt vaker voorrang dan jij.’ Lin Li straalde.

‘Waarom mogen meisjes toch altijd voor?’ zei Bob, terwijl hij zijn uitgewrongen hoedje weer opzette.

‘Het is niet omdat ik een meisje ben, maar omdat ik van een veel hogere categorie ben,’ zei Lin Li vrolijk.

‘En maakt het nog wat uit of je een Borstklopper of een Achterbakse bent?’ Lin Li kromde haar tenen.

‘Bob!’

Tim-Bo lachte. ‘Nee, op Groenland wonen we gewoon samen en is er niks aan de hand. Hier mag ook iedereen bepalen met welke kleur hij begint op zijn hoed. En we zijn niet egocentrisch en geven niet steeds anderen de schuld. Echt, hier is het allemaal anders.’

‘Nou mooi! Dan gaan we eens snel een rondleiding in de limonadefabriek doen, want het is al laat en straks gaat de fabriek nog dicht voordat we er zijn,’ vond Bob, die allang had gezien hoe Tim-Bo naar zijn zus keek. Wat is dat toch met die jongens?! vroeg hij zich af.

‘Wat had jij ineens een haast,’ zei Lin Li even later verwijtend, terwijl ze van het ene naar het andere rode vlak sprong.

‘We moeten ook snel naar huis!’ riep Bob vanaf de andere kant van de straat en botste bijna op een kleurgenoot van een paar categorieën hoger.





Hoofdstuk 35

Gratis limonade





De limonadefabriek stond op de zuidelijke punt van Groenland, op een grote rots aan zee. Dat hadden Bob en Lin Li al vanaf de ruggen van Flip en Fons gezien. De grachten brachten hen veilig en wel tot onder aan de rots. Toen ze na een behoorlijke klim bij de limonadefabriek aankwamen, konden ze direct aansluiten voor de rondleiding. Lin Li mocht vooraan, Bob moest vanwege zijn lage categorie helemaal achteraan in de rij lopen.

‘En je houdt niet eens van libellen,’ zei hij verwijtend, toen Lin-Li-La-Bel-Le stralend naar voren liep om haar plaats vooraan in te nemen. De gids boog diep naar het meisje dat wel twee categorieën hoger was dan zij en begon de rondleiding. Die zou ongeveer een uur duren en eindigen met een proeverij. Daar hadden ze van Bob best mee mogen beginnen. Bob was vroeger nooit in een limonadefabriek geweest, maar nu zag hij er in korte tijd ineens twee van binnen. Hij had er, moest hij toegeven, nooit zo bij nagedacht hoe limonade werd gemaakt. Bij Govert was het nog wel leuk, maar nu interesseerde het hem eigenlijk geen klap meer. Hij wilde alleen maar voldoende limonade te pakken krijgen om de laarzen mee te vullen. Ondertussen werd hij langs grote vaten met bronwater geleid, kwam hij langs kisten vol fruit en zag hij een machine die hem bekend voorkwam en waarvan hij nu wist dat daarmee de prik in de limonade werd gemaakt.

Er maakte zich van Bob een gevoel van onrust meester. Proeven van limonade is mooi, maar daarmee heb je hem nog niet in je laarzen. Die lagen bovendien ergens op een ver strand te drogen. En ze geven ons vast niet een paar flesjes mee als we daarom vragen, dacht hij somber. Zelfs niet aan Lin-Li-Leu-Ge-Naar van de vijfde categorie maar niet heus.

Bob kreeg een idee. Het was geen fraai idee en hij was er dan ook niet trots op, want eigenlijk hoorde het niet. Maar nood breekt wet, hoorde hij Bastiaan vaak zeggen en waarom zou hij eens niet naar zijn oudere broer luisteren? Hij besloot het idee dan ook uit te voeren. Precies op tijd, want daar kwam zijn kans.

De groep werd langs de lopende band geleid waar massa’s lege flesjes rinkelend in de richting van de vulmachine werden geleid. Bij die machine werden ze met limonade gevuld, iets verderop kwam er een dop op en dan gingen ze een tunnel in en verdwenen ze uit zicht.

Voor die tunnel moet ik toeslaan, dacht Bob. Met een beetje geluk kon hij zo een paar flesjes van de lopende band pakken en in zijn rugzak stoppen. Genoeg voor mij en Lin-Li-Li-Bel-Le, dacht hij.

Niemand zou het zien, want hij liep helemaal achteraan en geen mens sloeg ook maar enige acht op hem. Bob besloot zijn stoute plannetje eens te testen met de lege flesjes op de band. Hij ging langzamer lopen en liet een groot gat vallen tussen hem en de groep. Niemand zag hem. Anders dan bij die ouwe troep van Govert, zag je in deze volautomatische fabriek bovendien nauwelijks personeel, viel Bob op. Hij waagde het erop en boog zich langzaam over de band. Een stuk verderop was alle aandacht voor de gids. Nu dan! Snel greep hij met elke hand een flesje stevig vast om ze van de band te pakken. Maar het liep heel anders af. Bob werd tot zijn verrassing met een ruk opgetild en op de lopende band geslingerd. Zo kwam hij bovenop de snel voortbewegende flesjes terecht. Bob was bang dat ze zouden worden verbrijzeld onder zijn gewicht of dat ze van de band zouden kletteren, maar er gebeurde niets. De flesjes bleven gewoon staan, alsof er niet ineens een jongetje bovenop was geland.

Liggend op zijn buik met de twee flesjes nog steeds stevig omklemd en nauwelijks bekomen van de schrik, zag Bob dat de flesjes aan de onderkant werden vastgehouden door twee metalen grijpers. Met geen mogelijkheid kreeg hij ze los. Gelukkig had niemand iets gezien of gehoord.

De groep stond aandachtig te kijken naar de vulmachine waar Bob in vliegende vaart opaf ging. Hij lag verstijfd op de flesjes. Zo meteen zouden ze hem zien. Nog een paar seconden en dan zouden ze geen flesjes zien langskomen op de band maar een stout jongetje van de eerste categorie. Misschien word ik wel gedegradeerd tot de nulde categorie, dacht Bob. Nog een paar meter. Hij kon de gids al boven het gerinkel uit horen.

‘En aan de andere kant ziet u hoe...’

De groep draaide zich als één man om en keek aandachtig naar wat de gids aanwees. ‘Oh’ hoorde Bob de mensen zeggen en hij zag het eigenwijze hoedje van zijn zus boven alles uitsteken. Bob strekte zijn nek om te zien wat daar nou toch zo interessant was, maar voordat hij ook maar iets zag, kreeg hij een sloot limonade over zich heen gespoten.

Bob was onder de vulmachine gekomen. Uit wel tientallen openingen werd de limonade met kracht in de flesjes gespoten. Behalve dan in die flesjes waar Bob bovenop lag. In plaats daarvan kreeg Bob een stevige massage van harde stralen limonade over zijn hele lijf. Het kietelde en Bob schaterde het uit. Limonade liep in zijn mond. Aardbeiensmaak! Toen hij onder de limonadestralen uitkwam klonk er voor hem een luid geplop van de dopmachine. In hoog tempo zette die de doppen op de flesjes. Bob rukte zo hard hij kon aan de twee inmiddels volle flesjes in zijn handen, maar hij kreeg ze nog altijd niet los. Tijd om weg te komen had hij niet meer. Bob maakte zich zo plat mogelijk, hoewel hij wist dat dat helemaal niets zou uitmaken.

Gelukkig viel de behandeling van de dopmachine alleszins mee. Het voelde als snelle, zachte stompjes op zijn rug en zijn benen. Twee massages binnen één minuut, dacht Bob, niet gek. En dat zijn flesjes nu doppen hadden, dat was alleen maar handig. Als hij ze tenminste los kon krijgen. Weer gaf Bob er een stevige ruk aan, maar ze zaten nog altijd muurvast.

Met een scherpe bocht schoot hij een donkere tunnel in. Daar klonk het geruis van water. Nog meer limonade? Maar het was gewoon water. Alle overtollige limonade werd hier van de flesjes gespoeld zodat ze mooi schoon werden. Het was net een waterval. Onder de lopende band ruiste het spoelwater weg in een brede goot, vermengd met de limonade die van de flesjes en Bob was gespoeld. Bob vond de douche wel verfrissend, want hij plakte van top tot teen en dat was nu over. Nu was hij gewoon drijfnat, maar daar was hij ondertussen wel aan gewend. Bovendien kwam na de douche een warme föhn en die blies Bob in een mum van tijd helemaal droog met lekker warme lucht.

Wat hij nu voor zich zag, vond Bob echter minder aantrekkelijk. Daar werden de flesjes van een etiket voorzien en in kratten gezet. Bob zag dat ze daarvoor eerst een klein stukje van de band werden getild, want anders kon het etiket er niet op. Dat betekent misschien wel dat ze even los zijn, dacht Bob met een slimme grijns op zijn gezicht. Als ik snel genoeg ben, kan ik mijn slag slaan.

Ingespannen zag hij het moment dichterbij komen. Hij hield zijn flesjes nog steviger vast en ging vast op zijn hurken zitten om makkelijker van de band af te kunnen springen zodra hij de flesjes had. Tot zijn schrik zag hij de groep vlak voor hem aan de linkerkant van de lopende band lopen, maar gelukkig was alle aandacht nog steeds voor de gids. Er werd vrolijk gelachen om wat die allemaal uitkraamde. Mooi. Daar kwam het moment. De metalen grijpers die de flesjes zo stevig hadden vastgehouden lieten los. Nog voordat twee andere grijpers Bobs flesjes konden optillen om ze klaar te maken voor etikettering, had Bob ze al weggegrist. Snel sprong hij van de band. Bob had daarbij echter geen rekening gehouden met de robotarm die de volle kratjes van de band pakte en op een gereedstaande wagen neerzette. Hij kwam van links aangezwaaid en greep Bob in volle vlucht, precies in zijn buik. De arm kwam met een schok tot stilstand boven het volgende kratje. Bob werd door de snelheid en de schok gelanceerd. Hij vloog met een grote boog over de lopende band heen en kwam aan de andere kant in het snel stromende afvalwater terecht.

Daar werd hij direct meegesleurd en voordat hij goed en wel om zich heen kon kijken of hij op een of andere manier aan de kant kon kruipen, stortte het water zich met Bob en al schuin naar beneden een grote pijp in. Boven zich zag Bob het licht van de fabriek snel verdwijnen. Al buitelend ging het met een luid geraas door de donkere pijp. Bob werd zo door elkaar geslingerd dat hij niet eens kon nadenken over een plan. Hij vroeg zich net af hoelang dit nog ging duren, toen aan de duistere tocht door de bulderende wildwaterbaan even snel als die was begonnen een einde kwam en Bob onder water schoot. Het geruis verstomde en de vaart was eruit. Gelukkig had hij nog net op tijd een hap lucht genomen. Bob hield de adem in. Boven hem zag hij licht. Zo snel hij kon zwom hij omhoog. Opgelucht schoot hij uit het water. Zijn flesjes hield hij nog steeds vast. Hij lachte van plezier en van opluchting.





‘Oh Kees, jij zit ook vol verrassingen!’ klonk een lieve vrouwestem naast hem. ‘Hij is schattig; mag ik hem houden?’

‘Ik weet van niks,’ antwoordde iemand aan de andere kant. Snel keek Bob om zich heen. Hij zag dat hij links en rechts nieuwsgierig werd bekeken door twee paar dolfijneogen.

‘Mallerd!’

‘Echt niet, liefje.’

‘Trijntje en Kees!’ riep Bob uit. De dolfijnen zetten grote ogen op.

‘Wat leuk jullie hier te zien!’

‘Ken ik jou soms ergens van?’ vroeg Kees.

‘Nou nee...’ maar Bob kon zijn zin niet afmaken, want hij werd plots vastgepakt en stevig geknuffeld.

‘O Kees, zijn ze allemaal zo schattig?’

‘De meesten wel, maar laat hem even; hij wil wat zeggen.’ Bob werd losgelaten. ‘Hela!’ zei hij nog.

‘Trijntje is altijd nogal knuffelig,’ legde Kees uit. Trijntje slaakte een hoog giecheltje.

‘Maar waar kennen wij elkaar van? Toch niet van het dolfinarium?’

‘O nee, nee,’ zei Bob snel ‘Ik zwom hier toevallig vanmiddag en toen hoorde ik twee dolfijnen zeggen dat jullie hier graag kwamen om van de bubbels te genieten.’

‘Niet alleen van de bubbels, hihihi.’

‘Eh ja, dat klopt,’ zei Kees.

‘Ook van de rillingen, hihihi.’

‘Maar waarom ben je aan het zwemmen met al je kleren aan? En is dat niet onhandig met die flesjes in je handen?’

‘Nogal!’ zei Bob. ‘Ik ben in het water gevallen.’ Bob hanneste ondertussen met zijn rugzak. Hij wou de flesjes onder geen beding loslaten. Eindelijk had hij priklimonade en die zou hij niet zomaar opgeven.

‘Ik help je wel even,’ zei Kees en nog voordat Bob kon antwoorden dat dat niet hoefde, had Kees de flesjes met zijn snuit uit Bobs handen gestoten en balanceerde hij ze op zijn neus.

‘Oh, hihihi!’

Bob deed snel zijn rugzak af en maakte de rits boven water een klein beetje open.

‘Nog iets verder open houden,’ maande Kees. Bob schrok zich een hoedje toen Kees de flesjes met een ruk recht omhoog in de lucht wierp. Een voor een landden ze precies weer op zijn neus en met een welgemikt boogje vlogen ze vervolgens na elkaar Bobs rugzak in.

‘Oh Kees!’ riep Trijntje. Bob ritste snel zijn tas dicht en deed hem weer op zijn rug.

‘Zo en dan moet ik nu zo snel mogelijk naar het strand bij Roodland,’ zei Bob. ‘Zouden jullie mij misschien willen brengen?’

‘Geen punt jongen! Trijn, kun je gelijk het synchroonzwemmen oefenen.’

‘O ja, o ja!’ kirde Trijntje enthousiast. De dolfijnen kwamen aan weerszijden dichter bij Bob.

‘Pak onze vinnen goed vast aan de basis, jongen,’ opperde Kees. Bob deed het direct.

‘Klaar, Trijn?’

‘Ja lieverd!’

‘Een, twee, los!’

Daarop schoten de dolfijnen door het water, met Bob er comfortabel tussenin. Op een of andere manier was het veel prettiger dan met Flip. Van de golven had Bob helemaal geen last. Kees legde opschepperig uit dat dat kwam doordat hij rekening hield met de golfslag.

‘Dat kost jaren en jaren van training, jongen!’

‘Hihihi.’

‘Gaat-ie, liefje?’

‘Jahaaa, hihihi!’

‘Weet je nog wat we vanochtend hebben geoefend?’

‘Mag het, mag het?’

‘Bij drie! Een, twee, hou je goed vast knul, drie!’

De dolfijnen sprongen tegelijkertijd uit het water en namen Bob mee in hun vlucht. Na een paar meter landden ze weer, schoten een stukje onder water door en kwamen weer boven. Bob spuugde het zeewater uit.

‘Sorry jochie, ik had even moeten zeggen dat je je mond moest dichthouden.’

‘Hihihi!’

‘Ah, dat was geweldig!’ antwoordde Bob, die de zoute smaak in zijn mond voor lief nam.

‘Nog een keer, Trijntje lief! Een, twee!’

Deze keer hield Bob zijn mond stevig dicht. Hier genoot hij pas van. Beter dan zo’n saaie rondleiding in de fabriek, dacht hij. Na nog een paar van die sprongen naderden ze het strand. Bob zag van afstand de pakken nog op de rotsen liggen. Zo’n piratenvlag helpt, stelde hij tevreden vast. Kees en Trijntje zetten hem daar vlakbij aan land.

‘Wacht nog even,’ zei Bob en rende het strand op. De pakken waren droog. Snel deed hij zijn natte kleren uit en zijn pak aan. Het pak en de laarzen van Lin Li stopte hij in zijn rugzak. Met zijn zakmes wipte hij de dop van een van de flesjes en vulde zijn eigen laarzen met limonade.

Zie je wel dat een zakmes altijd van pas komt, dacht Bob.

Hoewel de laarzen niet helemaal vol waren, zag hij tot zijn genoegen dat het metertje op zijn gordel volle sterkte aangaf. Hij keek nog even of hij niets vergeten was en liep naar de dolfijnen, die lagen te buitelen in de branding.

‘Kees, jij bent een man die alles weet,’ zei Bob, toen hij weer bij hen was.

‘O zeker, zeker!’

‘Nou Trijn, niet alles, hoor.’

‘Maar toch wel hoe het stadje op Groenland heet?’

‘O, dat weet toch iedereen!’ zei Kees.

‘Ik niet,’ zei Bob ‘en ik wil het graag weten. En ook hoe je het schrijft!’ voegde hij daar snel aan toe.

‘Die plaats heet Smaragdgloed. Wacht, ik zal het voor je spellen.’

Zo gezegd, zo gedaan. Bob vroeg Kees het te herhalen en niet zo snel te spellen. Ingespannen typte Bob mee op zijn computertje. Hij drukte op de groene knop. De laarzen zetten zich direct in de juiste richting.

‘Ik dank jullie voor alle hulp,’ zei Bob tegen de dolfijnen, ‘maar nu moet ik mijn zus gaan redden.’

‘Nou, het beste dan maar, knul’, zei Kees ‘het is altijd leuk mensen te ontmoeten; vooral de kleinere exemplaren!’. Trijntje gaf Bob nog een knuffel en een zoen.

‘Hé!’ lachte Kees.

‘Straks krijg jij weer, Kees. Pak me dan, als je kan!’

Bob zag de twee van het strand schieten. Kees haalde de snel zigzaggende Trijntje in en zwom met haar mee. Daarbij sprong hij regelmatig over haar heen of dook onder haar door, waarbij Trijntje hoge gilletjes en giecheltjes uitbracht.

Bob drukte nogmaals op de groene knop, want door de knuffel van Trijntje was hij de precieze richting kwijt. Zo, nu was het weer goed. Hij rende, sprong en schoot over de stadsmuur heen de lucht in. Nu kon hij pas goed zien hoe de Regenboogeilanden eruit zagen. Zeven waren het er, die min of meer in een halve cirkel lagen. Hij zag duidelijk de bruggen tussen de eilanden, hij zag de grachten en de rustheuvels. Prachtig zag het eruit en het mooiste was nog wel hoe elk eiland zijn eigen kleur had en hoe de kleuren van de verschillende eilanden op de grenzen ertussenin langzaam in elkaar overgingen. Lang kon Bob niet van het uitzicht genieten, want deze afstand was voor de laarzen maar een steenworp. Hij was na de sprong eigenlijk al direct gaan dalen en afremmen. Doordat de bewoners van de Regenboogeilanden noodgedwongen vooral naar beneden keken, landde hij ongezien, onderaan de rots. Da’s nou jammer, dacht Bob. Snel klom hij naar boven. Puffend in zijn warme overal kwam hij bij de fabriek aan. Lin Li kwam net naar buiten, als eerste van het gezelschap. Ze zag hem direct.

‘Bob!’ riep ze kwaad, ‘waar heb jij gezeten?’ Maar voordat Bob kon antwoorden, sprak Lin Li weer.

‘En hoe kan het dat...?’

‘Het is een lang verhaal, maar hier heb ik je spullen.’ Bob deed zijn rugzak af.

‘Maar we hebben nog steeds geen limonade. Ik heb mijn bekertje helemaal leeg moeten drinken. Daar stonden ze op. Vijfde categorie, weet je; iedereen keek naar me. Het was een eer voor de fabriek. Wat kon ik anders?’ Lin Li stak haar handen een beetje in de lucht, kantelde haar hoofd en keek schuin omhoog.

Bob had geen zin om het uit te leggen. Hij nam eenvoudig het volle flesje uit zijn rugzak en hield het voor haar neus.

‘Bob!’ riep Lin Li, maar deze keer zonder boosheid in haar stem. Ze omhelsde en kuste hem.

‘Hela!’ riep Bob weer. ‘Wat is dat toch vandaag?’ Geërgerd veegde hij de kusjes van zijn wangen. Lin Li haalde ondertussen haar spullen uit zijn rugzak.

‘Daar achter dat huisje ga ik me even omkleden.’

Even later stond ze in vol ornaat voor hem. Bob hield triomfantelijk zijn zakmes omhoog, opende het flesje voorzichtig en bukte zich om haar laarzen te vullen.

‘Sterk spul!’ zei ze tevreden toen ze op haar metertje keek.

‘Ja, dat is het ook. Ik schoot als een raket de lu....’ Lin Li fronste haar wenkbrauwen.

Oh nee..., dacht Bob.

‘Dus jij bent op een of andere manier bij het strand gekomen met limonade en bent van daaruit opgestegen?’

‘Eh...’

‘Zonder mij!’

‘Ja, maar...’

‘Ben je soms vergeten hoe al deze ellende begonnen is?’

‘Nee, maar...’

‘Je had weer net zo goed de andere kant op kunnen schieten, Bob!’

‘Nee, want...’

‘Naar een of ander oord in een onbekend land!’

‘Maar deze keer...’

‘Met al mijn spullen in je rugzak, zodat ik nooooit meer thuis zou zijn gekomen!’

‘Maar de laarzen wezen de goede kant op en...’

‘Wat ben je toch onverantwoordelijk!’

‘Maar ik ben nu toch hier en alles is toch goed?’

‘Daar gaat het niet om.’

‘Waar dan om?’

‘Het gaat om het principe.’

‘Volgens Hannes gaat het daar eigenlijk nooit om, ook al zeggen de mensen van wel.’

‘Ik ben echt boos op je, Bob!’

‘Maar Kees heeft me geholpen; echt, het kon niet fout gaan.’

‘Kees?’

‘Ja, Kees. Van Trijntje.’

‘Toch niet... de dolfijnen Kees en Trijntje?’

Bob knikte snel.

‘O Bob...’

‘Ik vertel het je allemaal onderweg,’ zei hij.

Lin Li zuchtte diep en lang, maar ze wilde hier net als Bob zo snel mogelijk vandaan.





Ze maakten zich klaar voor de reis. Lin Li vergewiste zich ervan dat Bob de naam van hun woonplaats correct in zijn computertje had staan. Als de mensen in Smaragdgloed goed hadden opgelet, hadden ze die dag laat in de middag twee zilverblauwgeklede kinderen zonder categoriehoeden op heel hoog in de lucht kunnen zien springen en hadden ze gezien dat die, na een moment stil te hebben gehangen, in noordwestelijke richting als raketten waren weggeschoten. Maar ze zagen het niet en gingen voorovergebogen voort over hun kleurige grachten.





Hoofdstuk 36

De kip en het ei





Toen de kleurige eilanden uit beeld waren verdwenen en ze de uitgestrekte zee voor zich zagen liggen, voelden Bob en Lin Li pas hoe moe ze waren. Ze hadden een lange en inspannende dag achter de rug. ’s Ochtends waren ze nog in Mallotië geweest. Ze hadden Luilekkerland bezocht, waren bijna neergestort, meegesleurd door de zee, hadden met dolfijnen gezwommen en vreselijk inspannende bewegingen over de gekleurde grachten moeten maken. Bob rolde zich geeuwend op zijn rug, strekte zich uit en deed zijn ogen dicht. Hij was direct vertrokken. Lin Li zag het. Ze streelde zijn gezicht en gaf hem stiekem een kus. Bob merkte er niets van. Zijn lichte glimlach werd geen verwrongen grijns, zoals gewoonlijk wanneer hij werd gekust.

‘Wacht maar, ooit zou je willen dat alle meisjes je zoenden, lief, dwaas broertje,’ zei Lin Li zacht.





Toen Lin Li wakker werd, was het koud. Niet dat ze het voelde, want daar had de prof wel voor gezorgd. Maar beneden haar zag ze sneeuw en dat betekende kou.

‘Brrrr,’ zei ze en keek opzij. Daar keek ze in de opgewekte oogjes van Bob.

‘Slaapkop!’ zei die.

‘Mmmmm,’ antwoordde Lin Li, ‘Lekkeeeerrrrr!’ en ze rekte zich uit terwijl ze dat zei.

‘Ben je allang wakker?’

‘Ja, ik heb de zee zien overgaan in het land en dat is alweer héél lang geleden,’ overdreef Bob. Lin Li hoorde het maar half.

‘Raar is het, vind je ook niet. Je hebt zee en zee en heel veel zee en ineens is daar dan het land. Zomaar, alsof er niets anders zou kunnen zijn, rijst het op uit de zee. Maar het had net zo goed nog gewoon zee kunnen zijn en dan was er nooit land geweest en had niemand het gemist.’

‘Heb je daarover na liggen denken?’ Lin Li gaapte.

‘Niet alleen daarover. Ik bedacht me ook nog iets anders.’ Hij wachtte niet tot zijn zus zou vragen wat dat dan was. ‘Jij hebt dan wel zo’n hekel aan sneeuw en kou, maar al met al hebben we toch maar mooi geluk gehad dat we niet één keer in de woestijn zijn geland. Want dat had evengoed gekund.’

‘Ja, nu je het zegt.’

‘Ik bedoel maar. En dan nog eens iets. We vliegen sneller dan een vliegtuig, maar toch botsten we eigenlijk heel zachtjes tegen het luchtkasteel.’

‘Dat vroeg ik me ook af. Vast een veiligheidsmechanisme in de laarzen.’

‘O, dus voor bergen hadden we dan ook niet bang hoeven te zijn.’

‘Waarschijnlijk niet.’

‘En wat ik me ook nog afvroeg: als Willem echt nog steeds rondzwerft in het doolhof, waarom hebben de tuinmannen hem dan nooit gevonden?’

‘Misschien hebben ze hem ook weleens gezien.’

‘Dat moeten we ze de volgende keer toch eens vragen.’

‘Ach, waarschijnlijk is hij gewoon ontsnapt, maar heeft niemand dat opgemerkt. Welke volgende keer trouwens?’

‘Of misschien heeft hij zich een weg door de heggen gebaand met een grote zaag!’ opperde Bob.

‘Dat kan, maar hij kan ook nog echt ronddolen, als een spook in het doolhof.’ Lin Li zette haar enge stem erbij op. Bob gruwde ervan.

‘En dan dat stomme raadsel van Hannes...,’ zei Bob.

‘O, daar ben ik alláááááng uit,’ geeuwde Lin Li.

‘Vertel dan.’

‘Wat heb je er voor over?’

‘Ah, zeg nou.’

‘Vooruit dan: het monster is natuurlijk een piano en wie temt er piano’s?’

‘Niemand, zover ik weet.’

‘Een pianostemmer natuurlijk!’

Bob moest er even over nadenken. ‘Wat flauw,’ vond hij uiteindelijk.

‘Ik vind hem wel goed eigenlijk.’

‘Ik heb nog een veel groter raadsel voor je.’

‘Nou?’

‘Wie maakte al die postbode-uniforms toen er nog geen kleermakers waren, maar alleen postbodes?’

‘Dat is toch geen groot raadsel. Dat deden ze natuurlijk gewoon zelf.’

‘Misschien wel. Ik vroeg me trouwens ook nog af of kleine kinderen op de Regenboogeilanden die nog geen band op hun hoed hebben, ook nog geen naam hebben.’ Dat vond Lin Li erg komisch.

‘En denk je dat Clara in de waterdichte rugzak van de professor wel genoeg lucht heeft gehad?’

‘Vast wel.’

‘Ik hoop het maar. Zeg, weet jij waarom de professor een woordenboekje Antipodisch nodig dacht te hebben, terwijl we daar gewoon iedereen konden verstaan?’

‘Hij is een beetje raar. Ik snapte ook al niet dat hij uitgerekend middenin het bos met zijn springlaarzen moest experimenteren. Maar jij bent ook niet helemaal goed wijs, want je hebt je dus suf liggen piekeren over allerlei raadsels, Bobje van me?’

‘Ook ja.’

‘Je zult nooit op alle vragen in het leven antwoorden krijgen, Bob.’

‘Dan vind ik er niks meer aan,’ zei Bob. Lin Li lachte.

‘Maar op één groot raadsel weet jij het antwoord en ik niet,’ zei ze. Bob veerde op?

‘Echt waar?’

‘Jazeker! Hoe kan het dat jij ineens in je uniform buiten de limonadefabriek op me stond te wachten met limonade in je rugzak!’

‘Ah ja, dat zal ik je vertellen.’ En dat deed Bob, precies zoals het was gegaan.

‘Sorry dat ik zo kwaad werd,’ zei Lin Li en ze omhelsde haar broertje, ‘maar ik was erg geschrokken toen ik je niet meer zag en het hád ook helemaal mis kunnen gaan, Bob.’ Bob bleef volhouden dat er met Kees‘ hulp echt niets mis kon gaan.

‘Ik dacht alleen maar aan limonade te pakken krijgen. En toen ik ook nog eens op het strand terechtkwam, wou ik zo snel mogelijk naar je toe.’

‘Je hebt geluk dat niemand je gezien heeft op die lopende band. Anders had er nog wat gezwaaid voor ons en waren we nu vast niet onderweg naar huis.’

‘Hoera!’

‘Bob, het is maar goed dat ik je pas miste tijdens het proeven – ze hadden wel vijftien smaken trouwens – want anders had ik me al die tijd zorgen gemaakt.’

‘Jullie waren zó geïnteresseerd in wat de gids allemaal te vertellen had, dat niemand ook maar iets gezien of gehoord heeft.’

‘Zo interessant was het allemaal niet, hoor.’

‘Waarom luisterde iedereen dan zo braaf naar de gids?’

‘Tja, dat doe je nu eenmaal, denk ik.’

‘Ik heb dus niets gemist. Mooi. Maar ik wil toch weleens weten wat er nou zo interessants te zien was tegenover de vulmachine? Waar de limonade in de flesjes werd gespoten,’ verduidelijkte Bob toen hij de vragende blik van zijn zus zag.

‘O, heb je dát niet gezien dan?’

‘Nee.’

‘Echt niet?’

‘Nee, ik hoorde jullie allemaal ‘oooh’ zeggen, maar kon het zelf niet zien.’

‘Oooh, dat je dát hebt gemist! Dat was het enige interessante in de hele fabriek.’

‘Wat was het dan? Zeg nou!’

‘Misschien wel het meest bizarre, het meest wonderbaarlijke, het meest ongelooflijke van onze hele reis.’

‘Echt waar?’ Bob keek beteuterd.

‘Echt waar, Bob. Wat jammer dat je nu nooit zult weten wat het was!’

‘Jawel, want jij gaat het me nu vertellen.’

‘Nee, het is zó ongelooflijk; dat kan ik niet verteld krijgen. Met sommige dingen is het nu eenmaal zo dat je ze echt zelf gezien moet hebben.’

‘Lin Li!’ Bob sprong op haar en begon haar te kietelen.

‘Hihihihihiihihihihihi, ik zeg het lekker tohohohohohoch niehihihihihihiet, oh Bob, hou op, ik aaaaaaaaaaaah!’ De laarzen hadden hun bekende waarschuwingspiepjes laten horen. Bob en Lin Li werden rechtop gezet.

‘We gaan landen!’

En in bekend gebied, want ze waren terug in Negenmeren. Daar was de kerktoren en daar de dorpspomp, waar ze zo te zien net als de twee keer daarvoor zouden worden neergezet. Het was nog vroeg in de ochtend en er was bijna niemand op straat.

‘Weet jij welke dag het is vandaag?’

‘Dansdag.’

‘Leukerd. In ieder geval is het weekeinde. Des te beter.’

‘Dit zijn dan de laatste secondes in de lucht,’ zei Bob enigszins teleurgesteld.

‘Gelukkig maar!’

‘Toch wel jammer.’

‘Ach, in de lucht kun je geen sneeuwballen gooien.’

‘Da’s waar! Ik ga het direct doen.’ Ze landden zacht op het dorpsplein.

‘Ho, waar ga je heen, Bob?’

‘Naar huis?’

‘Nee, eerst naar de professor.’

‘Maar ik wil naar huis.’

‘Ik ook, maar we moeten eerst even de laarzen afgeven. Wat denk je dat mama zegt, als ze ons zo ziet? Kom, dan rennen we!’

Ze renden het dorp uit, door het bos naar het huis van professor Quibus. Bij het tuinhekje kwamen ze de postbode tegen.

‘Je hebt ze ook overal,’ hijgde Bob, terwijl hij het poortje openslingerde en het pad oprende.

Luttele momenten later stonden ze voor de deur. Bob klopte er zo hard op alsof hij er doorheen wilde slaan.

‘Professor!’ riep hij enthousiast, toen de geleerde opendeed.

‘Ach, daar is hij weer!’ en in één adem tegen Lin Li ‘Waar heb je hem gevonden?’

‘Precies waar we dachten,’ antwoordde Lin Li, terwijl ze langs hem heen naar binnen liep. ‘In Wablivië.’

‘Heb je hem zo lang moeten zoeken dan?’

‘Nee, ik zag hem al voordat ik was geland.’

‘Maar waar zijn jullie dan al die tijd geweest?’

‘Dat was niet mijn schuld,’ riep Bob maar vast, want hij wist hoe dit soort gesprekken meestal eindigden.

‘Bob, je lijkt wel een Achterbakse, haha.’

‘Wat is er gebeurd dan?’

‘Professor, da’s een lang verhaal en daar komen we morgen voor terug. Nu willen we zo snel mogelijk naar huis, want ze zullen wel ongerust zijn thuis.’

‘Zou het?’ vroeg de professor verstrooid. Hij kon zijn nieuwsgierigheid niet bedwingen en vroeg hen honderduit terwijl ze zich omkleedden.

‘Echt, we komen nu alleen maar even de laarzen en overalls terugbrengen en dan zijn we weer weg,’ zei Lin Li. Ze stonden alweer klaar om te vertrekken, maar de professor hield hen tegen.

‘Wacht,’ zei hij, ‘dit moeten jullie zien en het kan echt niet tot morgen wachten. Ga zitten.’

‘Maar...’

‘Vijf minuten maar.’

Ze gehoorzaamden. Daar zaten ze weer aan de bekende tafel.

‘U gaat toch niet weer allerlei ingewikkelde dingen op het bord zetten, hè?’ vroeg Bob bezorgd. ‘Ik hoef nog niet naar school.’

‘Wen er maar vast aan, want de vakantie is allang voorbij, Bob,’ zei Lin Li.

‘Ja, balen.’

‘Vrees niet, vrees niet, ik wil jullie alleen maar dit laten zien.’ Dat zeggende zette de professor een pakje op tafel. Het pakje had heel veel stickers en stempels en het zag er wat verfomfaaid uit, maar Bob en Lin Li herkenden het direct. Met twee van zulke pakjes waren ze naar Antipodië gevlogen voor het experiment van de prof. Bob legde er zijn oor tegenaan.

‘Raar dat er geen postzegels op zitten,’ zei Quibus.

‘Zullen we het maar gewoon openmaken?’ stelde Lin Li voor.

‘Ha, goed idee!’ riep de prof en hij zwaaide daarbij zo gevaarlijk met de schaar dat hij bijna in zijn baard knipte.

‘Het ei! Zullen we wedden?’ zei Bob.

‘Waar wedden we dan om?’ vroeg Lin Li.

‘Als ik win,’ zei Bob, dan doe jij al mijn tafeldek- en afruimbeurten voor de komende maand.’

‘Goed en als ik win, zul jij nooit meer sneeuwballen gooien als mijn vriendinnen erbij zijn.’

‘Nou, dat is veel erger...’

‘Nee, ik vind dat wel een goed idee. Professor, het is de kip. De kip moet eerder komen dan het ei.’

Professor Quibus zette de doos op zijn kant met de opening naar Bob en Lin Li gericht. Zo konden ze zien wat erin zat, zodra de doos openging. Het was muisstil in het laboratorium. Alleen het geluid van een door karton knippende schaar was te horen.

‘Klaar?’ Professor Quibus legde de schaar weg. Langzaam deed hij de twee flappen van de doos open. Bob zag direct dat er geen kip uit de doos kwam gestapt.

‘Ha, ik win!’ riep hij en hij sprong op met zijn handen in de lucht.

‘Niet zo snel, Bob,’ zei Lin Li. ‘Waar is je ei dan?’ Bob ging weer zitten en keek eens goed. ‘Piep!’ klonk het uit de doos.

‘Een ei zegt doorgaans geen piep, Bob. Dat betekent toch echt dat ik gewonnen heb.’ In het donker van de doos zagen ze iets bewegen.

‘Ha!’ zei Lin Li. Heel voorzichtig stapte een klein, geel en pluizig kuikentje uit de doos.

‘Een kuikentje?!’ Bob lachte opgelucht.

‘Ha, ik had het kunnen weten,’ zei de prof.

‘Nou...’

‘Niet de kip, niet het ei, maar het kuikentje kwam eerst.’

Lin Li vond het allemaal erg teleurstellend en weinig wetenschappelijk, maar de geleerde dacht daar anders over.

‘Zo is maar weer eens aangetoond dat de waarheid in het midden ligt,’ besloot hij. Bob had het kuikentje inmiddels met twee handen vast en voelde met het puntje van zijn neus hoe zacht het was.

‘Misschien is dat ook wel zo,’ zei Lin Li, nadat ze er even over had nagedacht. ‘Zo is het met Bob en mij eigenlijk ook wel een beetje.’ Bob wist niet wat ze daar nou weer mee bedoelde.

‘Ja Bob, denk maar eens na. Jij doet maar wat zonder na te denken en ik denk vooralm, en heel goed, al zeg ik het zelf.’

‘Nou en?’

‘De reis heeft natuurlijk aangetoond dat het vooral gezond verstand is dat je weer thuis brengt, maar dat er af en toe ook wel een keer een klein plekje is voor impulsief doen á la Bob.’

‘Hoera!’ riep de prof. ‘Dus jongelui, experiment geslaagd en wel dankzij onze uitstekende samenwerking. Dat moeten we gauw weer eens doen.’

‘Ja, professor, maar nu moeten we echt als de bliksem naar huis,’ zei Lin Li. Ze sprong van haar kruk. ‘Morgen zien we u weer. Als we tenminste geen huisarrest hebben.’





Nog nooit renden ze zo hard.

‘Dat gaat een stuk makkelijker zo, op gewone schoenen. Die laarzen zijn best zwaar!’

‘Zeker als er een halve liter limonade in zit,’ hijgde Lin Li.

Het was nog altijd vroeg en ze zagen vrijwel niemand. Toen ze bijna in de straat waren, versnelde Bob en rende vooruit.

‘Bob, wacht!’

‘Ik moet nog even wat doen,’ riep hij.

Wat wil hij nou? dacht Lin Li. Ze kon haar snelle broertje niet bijhouden, maar niet veel later was ze weer bij hem. Hij stond achter de dikke eik in de tuin van hun huis naar de deur te kijken.

‘Durf je niet naar binnen? Heb je iemand gezien?’ hijgde Lin Li. Bob rommelde in zijn rugzak.

‘Ik heb in de lucht daarstraks ook nog eens zitten rekenen en volgens mij zijn we precies drie weken weggeweest,’ zei hij. Lin Li keek hem niet-begrijpend aan. ‘Op de kop af eenentwintig dagen,’ zei Bob beslist.

‘Dat kan. Kom, laten we maar naar binnen gaan. Langer wachten heeft geen zin.’

‘Wacht,’ Bob hield haar tegen. Hij had een stoffig blauw potje vast dat Lin Li vagelijk bekend voorkwam.

‘Het is belangrijk dat je precies doet wat ik zeg,’ zei Bob mysterieus.

‘Wat?’

‘We moeten er allebei dichtbij zijn,’ zei Bob en hij deed een stapje naar voren, zodat hij zo dicht op Lin Li stond dat die een stapje terug deed. Maar Bob sloeg een arm om haar heen en drukte haar tegen zich aan. Lin Li snapte er niets van. Dat had hij nog nooit gedaan.

‘Goed, nu moet je een beetje voorover buigen, zodat we allebei tegelijkertijd aan dit potje kunnen ruiken.’ Bob ging op zijn tenen staan en hield het potje onder zijn omhooggestoken neus.

‘Jij ook,’ zei hij dwingend.

‘Bob, wat ben je aan het doen? Nu zie ik het. Dat is dat potje van die belachelijke marktkoopman van gisteren. Die engerd!’

‘Lin Li, ik ga niet naar binnen voordat...’

‘Al goed, al goed, hier!’ Lin Li boog zich voorover met haar gezicht heel dicht bij dat van Bob. Bob was klaar om het potje open te doen.

‘Voor elke dag een tel,’ zei hij op serieuze toon en hij keek er ook zo bij. Lin Li moest erom lachen. Zo kende ze hem niet.

‘Klaar?’

‘Ga je gang.’

Bob draaide in een ruk het deksel van het potje en telde langzaam tot eenentwintig. Een zoete geur steeg op. Bij eenentwintig deed Bob het deksel er snel weer op.

‘Ben je nu klaar of moeten we nog eenentwintig keer tegen de klok in om de eik hinkelen?’ grapte zijn zus.

‘Klaar. Zo moet het goed zijn.’

‘Kom dan maar.’ Ze nam Bob bij de hand en samen liepen ze het tuinpad op. Er zou wat voor ze zwaaien, dat wist ze zeker.

‘Weet je wat gek is?’

‘Nou?’

‘Dat rook wel een beetje naar woensdagmiddag en naar vakantie met ijsjes op het strand.’

‘Ja, en naar lichtjes in de boom met kerst en liedjes bij de schoorsteen met Sinterklaas.’

‘Dat was wel een heel apart potje, Bob.’

‘Ik heb er dan ook veel voor betaald.’

‘Ik dacht dat je een schelp met oerwoudgeluiden had genomen.’

‘Nee, dit vond ik een beter idee.’

Toen ze bijna bij de deur waren, zwaaide die open en kwam Bastiaan naar buiten gerend. Hij stopte toen hij zijn broer en zus zag.

‘Waar zijn jullie geweest?’ vroeg hij.

‘Overal en nergens,’ antwoordde Lin Li en duwde Bob voor haar uit naar binnen. Daar stond hun moeder in de keuken.

‘Wat komen jullie zo vroeg weer doen?’ zei die. Ze klonk verbaasd maar niet boos. Papa kwam nog een kop koffie halen.

‘Ah, zijn jullie daar al weer?’ vroeg hij en liep de woonkamer in om verder te lezen in zijn krant.

‘Ik heb net verse thee gezet,’ zei moeder.

‘Lekker!’ vond Bob.

‘Vooruit dan, jassen uit; dan schenk ik wel even in. Aan de kapstok, Bob!’

‘Bob, wat is dit?’ zei Lin Li in de gang. ‘Ze doen net alsof ze niet kwaad zijn.’

‘Natuurlijk niet,’ zei Bob.

‘Hoezo niet? We zijn drie weken spoorloos geweest! We hadden allang weer op school moeten zitten.’ Lin Li dacht even na. ‘Of zouden ze ons niet eens hebben gemist? Da’s nog veel erger!’

Lin Li liep terug de kamer in en ging op haar gebruikelijke plek bij de open haard zitten. Daar stond al een kop dampende thee voor haar klaar. Voor Bob stond er ook eentje, maar die had er melk en honing in.

‘Waren Bram en Roos niet thuis?’

‘Jawel, maar we hebben ons bedacht,’ antwoordde Bob snel.

‘Bob, ze spelen een spelletje!’ fluisterde Lin Li.

‘Dat denk ik niet,’ zei Bob. ‘Het komt door het potje.’

Hij nam een hap van zijn gevulde koek. Lin Li keek hem vragend aan. Bob knikte. Hij haalde het potje uit zijn broekzak en duwde het onder haar neus met het etiket naar haar toe.

‘Wel het deksel erop houden,’ waarschuwde hij.

Lin Li las het etiket. Daar stond het met sierlijke, gekrulde letters: Verloren Tijd.

‘Dat kan toch niet...’

‘Mam,’ vroeg Bob, ‘wanneer moet ik weer naar school?’

‘Maandag over twee weken.’

‘Maandag over twee weken?!’ zei Lin Li op fluistertoon, zodat alleen Bob het kon horen. ‘Maar dat was al zo toen we vertrokken!’

‘Precies drie weken geleden,’ zei Bob en hij nam nog een hap van zijn koek.





Epiloog





Zo kwam er einde aan de reis van Bob en Lin Li. Na dik twee weken kwam er ook een einde aan hun extra lange en avontuurlijke vakantie en zaten ze weer op school. Daar moesten ze weer schrijven en rekenen. En kregen ze aardrijkskunde, wat Bob ineens veel interessanter vond dan vroeger. Vaak dachten ze terug aan hun lange wereldreis en bezochten ze professor Quibus en Clara met haar kuikentje, dat al snel een eigenwijs haantje werd. Bob was dan ook tot de conclusie gekomen dat het antwoord op de vraag waarmee het allemaal begonnen was, eigenlijk het haantje moest zijn, maar volgens Lin Li kon dat nóóit het juiste antwoord zijn. Professor Quibus liet het allemaal langs zich heen gaan. Die was alweer met heel andere theorieën en uitvindingen aan de slag.

Bob kreeg dat jaar tot de verbazing van zijn ouders en broer regelmatig een groot pakket van de president van Wablivië. En hoe Bastiaan ook zeurde en treiterde, hij deed alsof dat de gewoonste zaak van de wereld was en weigerde tekst en uitleg te geven. Net zomin als hij zijn oudere broer vertelde wat hij toch steeds versturen moest, wanneer deze Bob weer eens met een goed ingepakt postpakketje priklimonade voor Sake junior naar het postkantoor zag vertrekken. Maar het grootste raadsel voor Bastiaan was nog wel dat kleine zwarte wolkje dat die zomer een paar keer uit het niets was gekomen en hem overal volgde en natregende, zelfs wanneer hij ergens naar binnenging.

Lin Li schreef ondertussen op haar mooiste papier gedichten aan Hannes en regelmatig tikte er een postduif op het slaapkamerraam van Lin Li om een briefje van prins Zisko te bezorgen.

‘Laat die jongen eens internet nemen,’ vond Bob, toen hij haar eens een vol zoete parfum gespoten velletje van haar mooiste schrijfpapier in het gouden kokertje aan het pootje van de koninklijke postduif zag doen.

‘Bobje, je bent niet romantisch.’

‘Blij toe!’ zei Bob. ‘Ik ben liever praktisch.’

‘Dat had je gewild.’

‘Weet je wat ik me nog bedacht?’ zei Bob en wachtte het antwoord van zijn zus niet af. ‘Het is met onze reis net als met sneeuw.’

‘Waar slaat dat nou weer op?’

‘Ik bedoel, als ik het niet had meegemaakt, had ik het niet kunnen verzinnen.’ Lin Li deed het raam open.

‘Jij kunt anders heel wat verzinnen.’

‘Ja, maar niet dit. En net als sneeuw heeft onze reis ons dingen laten zien die je anders niet ziet.’ Lin Li zette de postduif voorzichtig op de vensterbank.

‘Bobje, dat is misschien wel zo, maar wat moet ik hier allemaal mee?’

‘Niets,’ zei Bob. Het geluid van klapperende vleugels stierf langzaam weg in de verte.

‘Onze reis was gewoon magisch.’ Hij knikte plechtig. ‘Zo magisch als sneeuw.’





***





